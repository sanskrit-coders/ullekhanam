श्रीहयास्यं हृदि ध्यात्वा गुरुणां चरणौ तथा । 
आलोकेन तु बालेभ्यः योज्यते तर्कसंग्रहः ॥
	चिकीर्षितस्य ग्रन्थस्य निर्विघ्नपरिसमाप्तिप्रचयगमनाद्यमर्थमिष्टदेवतानम-स्कारादिगर्भं मङ्गलमाचरति--निधायेत्यादि । विश्वेशः=काशीक्षेत्राधिनाथो विश्वनाथः। देवं विश्वनाथं हृदि निधाय=ध्यात्वेत्यर्थः । ‘निधानं निक्षेप’ इत्यर्थमादाय, हृदये विश्वनाथस्य निधानासंभवात्‌ निधानं नाम वृत्तित्वप्रकारकाहार्यज्ञानमिति केचन वदन्ति । आहार्यज्ञानं नाम बलात्कारेण संपाद्यमानं ज्ञानम्‌, आरोपात्मकम्‌ । बहिः देवालये विद्यमानायाः विश्वनाथार्चामूर्तेः हृदये निधानासंभवाभिप्रायेण तथाभिप्रयन्ति ते । अर्चामूर्तिर्नाम, बाह्यपूजाया आलम्बनीभूता स्थूला मूर्तिः । परन्त्वस्य अतिस्थूलदृष्टित्वात्‌, निधाय=ध्यात्वा इत्येव वरम्‌ । परमात्मनो ध्यानस्य हृदयमुत्तमं स्थानमिति ध्यानरहस्यविदः । अतः ‘विश्वनाथं हृदि ध्यात्वे’ति स्वरसम्‌ । विश्वेशमित्यत्र द्वितीयाया विशयत्वमर्थः । प्रकृत्यर्थस्याधेयतासंबन्धेनान्वयः । विषयता निरूपकतासंबन्धेन ‘ल्यप्‌’प्रकृत्यर्थध्यानेऽन्वयः। निधायेति ‘ल्यप्‌’प्रत्ययस्य उत्तरकालिकत्वमर्थः । तस्य चाश्रयतासंबन्धेन धात्वर्थ कृतावन्वयः । तथा च विश्वनाथनिष्ठविषयतानिरूपकहृदधिकरणकध्यानोत्तरकालिकी कृतिः इति वाक्यबोधः ॥ 
	अथ विद्यागुरूणां वन्दनमाह--विधायेत्यादिना । वन्दनं नाम स्वावधिकोत्कृष्टत्वप्रकारकज्ञानानुकूलव्यापार इति संप्रदायः । ‘स्वस्मात्‌ उत्कृष्टः गुरुः’ इति ज्ञानात्किल शिष्यो गुरुं वन्दते । उत्कृष्टः उत्कर्षस्याश्रयः । अत्र उत्कर्षस्य पूर्वावधिः स्वात्मा, उत्तरावधिः गुरुः । अतः स्वावधिकोत्कृष्टत्वप्रकारकज्ञाने उत्कृष्टत्वं प्रकारः, गुरुः विशेष्यः । यदा शिष्यः गुरुं वन्दते, तदा पार्श्वस्थाः पश्यन्ति, अस्य नन्तुः, नम्ये गुरौ उत्कृष्टत्वज्ञानं वर्तते, अतो वन्दत इति । अतः परेषामयं शिष्यः, स्वावधिकोत्कृष्टत्वप्रकारकं ज्ञानं जनयति । अतश्च परेषां तादृशज्ञान-प्रयोजको भवति शिष्यस्य वन्दनम्‌ । एतेन ‘गुरुं प्रकाशयेद्धीमान्‌’ इति शास्त्रार्थः सूचितः । वस्तुतः वन्दनक्रियादृष्ट्यैव कारकापेक्षायाः स्वरसत्वात्‌, स्वावधिकोत्कृष्टत्व-प्रकारज्ञाननिष्ठानुकूलत्वनिरूपकं वन्दनम्‌--इत्येव स्वरसम्‌ । अतः ‘स्वावधिकोत्कृष्टत्व-प्रकारकस्य ज्ञानस्यानुकूलः=प्रयोजकः व्यापारः’ इत्यर्थापेक्षया, स्वावधिकोत्कृष्टत्व-प्रकारकज्ञानम्‌ अनुकूलम्‌ यत्रेति समासेन, तादृशज्ञानस्य प्रयोजकत्वं लभ्यत इति निर्वाह्यम्‌ । ‘तादृशज्ञानानुकूलिव्यापारः’ इति वा स्यात्‌ । ज्ञानस्यानुकूली=प्रयोज्यः । ज्ञानमित्यत्र षष्ठ्याः निरूपितत्वमर्थः। अनुकूलित्वं प्रयोज्यत्वम्‌ । तथा च स्वाव-धिकोत्कृष्टत्वप्रकारकज्ञानप्रयोज्यव्यापारो वन्दनमिति स्वरसम्‌ । ‘वन्दनं विधाय’ इत्यत्रापि, ल्यपः उत्तरकालिकत्वमर्थः । ‘गुरुवन्दनोत्तरकालिकी कृतिः’ इति वाक्यार्थः ॥ 
	ग्रन्थरचनोद्देशं प्रकटयति--बालानामित्यादि । सुखं बोधः, सुखेन वा बोधः सुखबोधः इति समासः । सुखं नाम आयासाभावः, न तु आनन्दविशेषः, तात्पर्यानुसारात्‌ । एतद्‌ग्रन्थाध्ययनकाले अध्येतुः आयासाभावः विवक्षितः । बालानामित्यत्र षष्ठ्याः समवेतत्वम्‌ अर्थः । तस्य सुखेऽन्वयः । बोधायेत्यत्र चतुर्थ्याः प्रयोजकत्वमर्थः । तस्य च कृतौ अन्वयः । ‘तर्क्यन्ते=प्रतिपाद्यन्ते इति तर्काः=द्रव्यादिपदार्थाः’ इति संप्रदायः । वस्तुतस्तु तर्कः=तर्कशास्त्रम्‌, न्यायवैशेषिकशास्त्रयोः अनुगतं नाम । एतयोः समानतन्त्रत्वं सर्वसंमतम्‌ । न्यायशास्त्रं प्रमाणविचारप्रधानम्‌ । वैशेषिकशास्त्रं प्रमेयविचारप्रधानम्‌ । उभयोः परस्परसापेक्षत्वं च स्पष्टम्‌ । उभयमपि तर्कप्रधानम्‌ । अतः तर्कसंग्रहः= तर्कशास्त्रसंग्रहः इति स्वरसम्‌ । ‘मया’ इत्यध्याहार्यं कर्तृवाचकं पदम्‌ । अस्मच्छब्दस्य कर्ता अन्नंभट्टः अर्थः । तृतीयायाः समवेतत्वमर्थः तस्य चाश्रयतासंबन्धेन कृतावन्वयः। तथा च, विश्वनाथनिष्ठविषयतानिरूपकहृदयाधिकरणकध्यानोत्तरकालिकी गुरुविषयक-स्वावधिकोत्कृष्टत्वप्रकारकज्ञानप्रयोज्यवन्दनोत्तरकालिकी, बालसमवेतानायाससमाना-धिकरणबोधप्रयोजिका, अन्नंभट्टसमवेता या कृतिः तद्विषयः तर्कशास्त्रसंग्रहः ग्रन्थः इति बोधः ॥
 	अथ यथाप्रतिज्ञं ग्रन्थमारभते--द्रव्येत्यादि । अत्र ‘पदार्थाः’ इत्यत्र पदानामर्थाः=पदार्थाः इति विग्रहः । लोके विद्यमानानां सर्वेषामपि पदार्थानाम्‌ एषु सप्तस्वेवान्तर्भावः । पदानि किल द्रव्यवाचीनि, गुणवाचीनि, कर्मवाचीनि, सामान्यवाचीनि इति चतुर्विधानीति महाभाष्यादिषु अभिहितम्‌ । घटादिपदानि द्रव्यवाचीनि, नीलादिपदानि गुणवाचीनि, पाचकादिपदानि क्रियावाचीनि, गवादिपदानि जातिवाचीनि। एवञ्च द्रव्यम्‌, गुणः, कर्म, सामान्यम्‌ इत्यसङ्कीर्णप्रवृत्तिनिमित्तमूलकानि पदानि चतुर्विधानि। द्रव्यवाचिपदान्येव संज्ञापदानि, यदृच्छापदानि, केवलरूढपदानीति चोच्यन्ते । एवं पदानां चतुर्विधत्वात्‌ पदार्था अपि चत्वारः प्रथमं सिद्धाः । एवमपि पदार्थानां भेदस्य अन्ते विशेषाधीनत्वात्‌, भेदसिद्ध्यर्थो विशेषः, भिन्नानां गुणगुण्यादीनां संबन्धरूपतया समवायश्चेति द्वौ शास्त्रव्यवहारसिद्धौ मिलित्वा पदार्थाः षट्‌संपन्नाः । अनन्तरं निषेधव्यवहारविषयतया अभावाख्यः सप्तमः पदार्थश्चेति पदार्थाः सप्त इति सिद्धम्‌ । लोके पदार्थश्चेत्‌ कश्चित्‌ प्रामाणिकः, सः एषु सप्तस्वन्तर्भवेत्‌, इति नियमार्थं ‘सप्त’ इति कीर्तनम्‌ । तथा च ‘यत्र पदार्थत्वम्‌, तत्र द्रव्यादिसप्तान्यतमत्वम्‌’ इति व्याप्तिः ज्ञेया ॥
 	