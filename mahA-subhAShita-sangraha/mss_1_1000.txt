MSS_0001 अंशवस्तव निशाकर नूनं कल्पितास्तरुणकेतकखण्डैः। येन पाण्डुरतरद्युतयो नः कण्टकैरिव तुदन्ति शरीरम्॥
MSS_0002 अंशुकं हृतवता तनुबाहु- स्वस्तिकापिहितमुग्धकुचाग्रा। भिन्नशङ्खवलयं परिणेत्रा पर्यरम्भि रभसादचिरोढा॥
MSS_0003 अंशुकमिव शीतभयात् संस्त्यानत्वच्छलेन हिमधवलम्। अम्भोभिरपि गृहीतं पश्यत शिशिरस्य माहात्म्यम्॥
MSS_0004 अंशुकेन जघनं तिरोदधे क चुकेन च कुचौ मृगीदृशाम्। पीयमानमनिशं प्रियेक्षणैः क्षामतामिव जगाम मध्यमम्॥
MSS_0005 अंशुपाणिभिरतीव पिपासुः पद्मजं मधु भृशं रसयित्वा। क्षीबतामिव गतः क्षितिमेष्यंल् लोहितं वपुरुवाह पतङ्गः॥
MSS_0006 अंशुमानपि विपाकपिशङ्गं रूपमाप परितो दिवसान्ते। कः परोऽत्र न विकारमुपेयाद् ध्वान्तभीमपरिवेल्लितमूर्तिः॥
MSS_0007 अंशो दण्डसमः पूर्वः प्रयाससम उत्तमः। विलोपो वा यथालाभं प्रक्षेपसम एव वा॥
MSS_0008 अंशोऽपि दुष्टदिष्टानां परेषां स्याद् विनाशकृत्। बाललेशोऽपि व्याघ्राणां यत् स्याज् जीवितहानये॥
MSS_0009 अंसाववष्टब्धनता समाधिः शिरोधराया रहितप्रयासः। धृता विकारांस्त्यजता मुखेन प्रसादलक्ष्मीः शशलाञ्छनस्य॥
MSS_0010 अंसालम्बितवामकुण्डलधरं मन्दोन्नतभ्रूलतं किंचित् कुञ्चितकोमलाधरपुटं साचिप्रसारीक्षणम्। अलोलाङ्गुलिपल्लवैर्मुरलिकामापूरयन्तं मुदा मूले कल्पतरोस्त्रिभङ्गललितं ध्याये जगन्मोहनम्॥
MSS_0011 अंसासक्तकपोलवंशवदनव्यासक्तबिम्बाधर-द्वन्द्वोदीरितमन्दमन्दपवन्प्रारब्धमुग्धध्वनिः। ईषद्वक्रिमलोलहारनिकरः प्रत्येकरोकानन-न्यञ्चच्चञ्चदुदञ्चदङ्गुलिचयस्त्वां पातु राधाधवः॥
MSS_0012 अंसेन कर्णं चिबुकेन वक्षः करद्वयेनाक्षि तिरोदधानाम्। संताडयामास हरिः समेत्य चकोरनेत्रां चलुकोदकेन॥
MSS_0013 अंहः संहरदखिलं सकृदुदयादेव सकललोकस्य। तरणिरिव तिमिरजलधिं जयति जगन्मङ्गलं हरेर्नाम॥
MSS_0014 अकण्टका पुष्पमही वेशयोषिदमातृका। मन्त्रिहीना च राज्यश्रीर् भुज्यते विटचेटकैः॥
MSS_0015 अकण्ठस्य कण्ठे कथं पुष्पमाला विना नासिकायाः कथं धूपगन्धः। अकर्णस्य कर्णे कथं गीतनृत्यम् अपादस्य पादे कथं मे प्रणामः॥
MSS_0016 अकपर्द्दकस्य विफलं जनुरिति जानीमहे महेशोऽपि। शिरसि कृतेन कपर्द्दी भवति जटाजूटकेनापि॥
MSS_0017 अकरवमधिमौलि पादपद्माव् अपनय मानिनि मानितामकाण्डे। यदि पररमणीं गतस्तदाथ स्तनयुगलिङ्गयुगं स्प्र्शामि तन्वि॥
MSS_0018 अकरुण कातरमनसा दर्शितनीरा निरन्तरालेयम्। त्वामनुधावति विमुखं गङ्गेव भगीरथं दृष्टिः॥
MSS_0019 अकरुणत्वमकारणविग्रहः परधनापहृतिः परयोषितः। स्वजनबन्धुजनेष्वसहिष्णुता प्रकृतिसिधमिदं हि दुरात्मनाम्॥
MSS_0020 अकरुण मृषाभाशासिन्धो विमुञ्च ममाञ्चलं तव परिचितः स्नेहः सम्यङ्मयेत्यभिधायिनीम्। अविरलगलद्वाष्पां तन्वीं निरस्तविभूषणां क इह भवतीं भद्रे निद्रे विना विनिवेदयेत्॥
MSS_0021 अकरोः किमु नेत्रशोणिमानं किमकार्षीः करपल्लवावरोधम्। कलहं किमधाः क्रुधा रसज्ञे हितमर्थं न विदन्ति दैवदष्टाः॥
MSS_0022 अकर्णमकरोच्छेषं विधिर्ब्रह्माण्डभङ्गधीः। श्रुत्वा रामकथां रम्यां शिरः कस्य न कम्पते॥
MSS_0023 अकर्णधाराशुगसंभृताङ्गतां गतैररित्रेण विनास्य वैरिभिः। विधाय यावत्तरणेर्भिदामहो निमज्ज्य तीर्णः समरे भवार्णवः॥
MSS_0024 अकर्तव्यं न कर्तव्यं प्राणैः कण्ठगतैरपि। कर्तव्यमेव कर्तव्यं प्राणैः कण्ठगतैरपि॥
MSS_0025 अकर्तव्येष्वसाध्वीव तृष्णा प्रेरयते जनम्। तमेव सर्वपापेभ्यो लज्जा मातेव रक्षति॥
MSS_0026 अकर्मणां वै भूतानां वृत्तिः स्यान् न हि काचन। तदेवाभ्रिप्रपद्येत न विहन्यात् कथंचन॥
MSS_0027 अकर्मशीलं च महाशनं च लोकद्विष्टं बहुमायं नृशंसम्। अदेशकालज्ञमनिष्टवेषम् एतान् गृहे न प्रतिवासयीत॥
MSS_0028 अकलङ्कचन्द्रकलया कलिता सा भाति वारुणी तरुणी। भालस्थलीव शम्भोः संध्याध्यानोपविष्टस्य॥
MSS_0029 अकलङ्कान्तिके कान्तिः केति कालङ्कलङ्किनः। अरुणे तरुणे मस्या धावं कामयते शशी॥
MSS_0030 अकलङ्का पुलकवती सस्नेहा मुक्तकञ्चुकी श्यामा। पततु तवोरसि दयिता खङ्गलता वैरिणः शिरसि॥
MSS_0031 अकलङ्को दृढः शुद्धः परिवारी गुणान्वितः। सद्वंशो हृदयग्राही खङ्गः सुसदृशस्तव॥
MSS_0032 अकलितनिजपररूपः स्वकमपि दोषं परस्थितं वेत्ति। नावास्थितस्तटस्थान् अचलानपि विचलितान् मनुते॥
MSS_0033 अकलियुगमखर्वमत्र हृद्यं व्यचरदपापघनो यतः कुटुम्बी। मम रुचिरिह लक्ष्मणाग्रजेन प्रभवति शर्मदशास्यमर्देन॥
MSS_0034 अकलिलतपस्तेजोवीर्यप्रथिम्नि यशोनिधा- ववितथमदध्माते रोषान्मुनावभिधावति। अभिनवधनुर्विद्यादर्पक्षमाय च कर्मणे स्फुरति रभसात् पाणिः पादोपसंग्रहणाय च॥
MSS_0035 अकल्पः स्वाङ्गचेष्टायां शकुन्त इव पञ्जरे। अनुच्छ्वसन्स्मरन् पूर्वं गर्भे किं नाम विन्दते॥
MSS_0036 अकस्मात् प्रक्रिया नॄणां अकस्माच्चापकर्षणम्। शुभाशुभे महत्त्वं च प्रकर्तुं बुद्धिलाघवात्॥
MSS_0037 अकस्मादपि यः कश्चिद् अर्थं प्राप्नोति पूरुषः। तं हठेनेति मन्यन्ते स हि यत्नो न कस्यचित्॥
MSS_0038 अकस्मादुन्मत्त प्रहरसि किमध्वक्षितिरुहं ह्रदं हस्ताघातैर्विदलसि किमुत्फुल्लनलिनम्। तदा जानीमस्ते करिवर बलोद्गारमसमं सटां सुप्तस्यापि स्पृशसि यदि पञ्चाननशिशोः॥
MSS_0039 अकस्मादेकस्मिन् पथि सखि मया यामुनतटं व्रजन्त्या दृष्टोऽयं नवजलधरश्यामलतनुः। स दृग्भङ्ग्या किं वाकुरुत न हि जाने तत इदं मनो मे व्यालोलं क्वचन गृहकृत्ये न लगते॥
MSS_0040 अकस्मादेव कुप्यन्ति प्रसीदन्त्यनिमित्ततः। शीलमेतदसाधूनाम् अभ्रं पारिप्लवं यथा॥
MSS_0041 अकस्मादेव तन्वङ्गी जहास यदियं पुनः। नूनं प्रसूनबाणोऽस्यां स्वाराज्यमधितिष्ठति॥
MSS_0042 अकस्मादेव ते चण्डि स्फुरिताधरपल्लवम्। मुखं मुक्तारुचो धत्ते घर्माम्भःकणमञ्जरीः॥
MSS_0043 अकस्मादेव यः कोपाद् अभीक्ष्णं बहु भाषते। तस्मादुद्विजते लोकः सस्फुलिङ्गादिवानलात्॥
MSS_0044 अकस्माद्द्वेष्टि यो भक्तम् आजन्मपरिसेवितम्। न व्यञ्जने रुचिर्यस्य त्याज्यो नृप इवातुरः॥
MSS_0045 अकाण्डकोपिनो भर्तुर् अन्यासक्तेश्च योषितः। प्रशान्तिश्चेतसः कर्तुं ब्रह्मणापि न शक्यते॥
MSS_0046 अकाण्डध्र्तमानसव्यवसितोत्सवैः सारसैर् अकाण्दपटुताण्डवैरपि शिखण्डिनां मण्डलैः। दिशः समवलोकिताः सरसनिर्भरप्रोल्लसद्- भवत्पृथुवरूथिनीरजनिभूरजःश्यामलाः॥
MSS_0047 अकाण्डपातजातानाम् अस्त्राणां मर्मभेदिनाम्। गाढशोकप्रहाराणाम् अचिन्तैव महौषधम्॥
MSS_0048 अकाण्डे वक्षोजस्खलितवसनव्यापृतकरं मृषा जृम्भारम्भोन्नमितभुजबन्धोन्नतकुचम्। वृथा यातायातैः कपटकलितान्योन्यहसितं हरन्त्येताश्चित्तान्यहह जगतां वारवनिताः॥
MSS_0049 अकामस्य क्रिया काचिद् दृश्यते नेह कऋहिचित्। यद्यद्धि कुरुते किंचित् तत्तत् कामस्य चेष्टितम्॥
MSS_0050 अकामां कामयानस्य शरीरमुपतप्यते। इच्छन्तीं कामयानस्य प्रीतिर्भवति शोभना॥
MSS_0051 अकामान् कामयति यः कामयानान् परिद्विषन्। बलवन्तं च यो द्वेष्टि तमाहुर्मूढचेतसम्॥
MSS_0052 अकारणं रूपमकारणं कुलं महत्सु नीचेषु च कर्म शोभते। इदं हि रूपं परिभुतपूर्वकं तदेव भूयो बहुमानमागतं॥
MSS_0053 अकारणं व्याकरणं तन्त्रीशब्दोऽप्यकारणम्। अकारणं त्रयो वेदास् तण्डुलास्तत्र कारणम्॥
MSS_0054 अकारणाविष्कृतकोपदारुणात् खलाद्भयं कस्य न नाम जायते। विषं महाहेरिव यस्य दुर्वचः सुदुःसहं संनिहितं सदा मुखे॥
MSS_0055 अकारणेन विप्रेभ्यो यः कुप्यति नराधिपः। क्र्ष्णसर्पं स गृह्णाति शिरसा बलदऋपितः॥
MSS_0056 अकार्यकरणाद्भीतः कार्याणां च विवर्जनात्। अकाले मन्त्रभेदाच्च येन माद्येन्न तत् पिबेत्॥
MSS_0057 अकार्यप्रतिषेधश्च कार्याणां च प्रवर्तनम्। प्रदानं च प्रदेयानाम् अदेयानामसंग्रहः॥
MSS_0058 अकार्यमसकृत् कृत्वा दृश्यन्ते ह्यधना नराः। धनयुक्तास्त्वधर्मस्था दृश्यन्ते चापरे जनाः॥
MSS_0059 अकार्याण्यपि पर्याप्य कृत्वापिं वृजिनार्जनं। विधीयते हितं यस्य स देहः कस्य सुस्थिरः॥
MSS_0060 अकार्ये तथ्यो वा भवति वितथः काममथवा तथाप्युच्चैर्धाम्नां हरति महिमानं जनरवः। तुलोत्तीर्णस्यापि प्रकटनिहताशेषतमसो रवेस्तादृक्तेजो न हि भवति कन्यां गत इति॥
MSS_0061 अकालचर्या विषमा च गोष्ठी कुमित्रसेवा न कदापि कार्या। पश्याण्डजं पद्मवने प्रसुप्तं धनुर्विमुक्तेन शरेण भिन्नम्॥
MSS_0062 अकालजलदेन्दोः सा हृद्या वदनचन्द्रिका। नित्यं कविचकोरैर्या पीयते न च हीयते॥
MSS_0063 अकालजलदश्लोकैश् चित्रमात्मकृतैरिव। जातः कादम्बरीरामो नाटके प्रवरः कविः॥
MSS_0064 अकालजलदच्छन्नम् आलोक्य रविमण्डलम्। चक्रवाकयुगं रौति रजनीभयशङ्कया॥
MSS_0065 अकालमृत्युं परिहृत्य जीवितं ददाति यो देहसुखं च देहिनाम्। नतेन धात्रास्ति समः कुतोऽधिको न जीविताद्दानमिहातिरिच्यते॥
MSS_0066 अकालमृत्युर्विश्वासो विश्वसन् हि विपद्यते। यस्मिन् करोति विश्वासं स जीवत्यपरो मृतः॥
MSS_0067 अकालसहमत्यल्पं मूर्खव्यसनिनायकम्। अगुप्तं भीरुयोधं च दुर्गव्यसनमुच्यते॥
MSS_0068 अकालसैन्ययुक्तस्तु हन्यते कालयोधिना। कौशिकेन हतज्योतिर् निशीथ इव वायसः॥
MSS_0069 अकाले कृत्यमारब्धं कऋतुं नार्थाय कल्पते। तदेव काल आरब्धं महतेऽर्थाय कल्पते॥
MSS_0070 अकाले गर्जिते देवे दुर्दिनं वाथवा भवेत्। पूर्वकाण्डहतं लक्ष्यम् अनध्यायं प्रचक्षते॥
MSS_0071 अकिंचनः परिपतन् सुखमास्वादयिष्यसि। अकिंचनः सुखं शेते समुत्तिष्ठति चैव हि॥
MSS_0072 अकिंचनत्वं राज्यं च तुलया समतोलयत्। अकिंचनत्वमधिकं राज्यादपि जितात्मनः॥
MSS_0073 अकिंचनस्य दान्तस्य शान्तस्य समचेतसः। मया संतुष्टमनसः सर्वाः सुखमया दिशः॥
MSS_0074 अकिंचनस्य शुद्धस्य उपपन्नस्य सर्वशः। अवेक्षमाणस्त्रींल्लोकान् न तुल्यमुपलक्षये॥
MSS_0075 अकिंचनाश्च दृश्यन्ते पुरुषाश्चिरजीविनः। समृद्धे च कुले जाता विनश्यन्ति पतंगवत्॥
MSS_0076 अकिंचित्कारिणां दीनैर् आकृष्टगुणकर्मणाम्। अघाय गतसत्त्वानां दर्शनस्पर्शनादिकम्॥
MSS_0077 अकीर्तिं चापि भूतानि कथयिष्यन्ति तेऽव्ययाम्। संभावितस्य चाकीर्तिर् मरणादतिरिच्यते॥
MSS_0078 अकीर्तिर्यस्य गीयेत लोके भूतस्य कस्यचित्। पतत्येवाधमांल्लोकान् यावच्छब्दः प्रकीर्त्यते॥
MSS_0079 अकीर्तिर्निन्द्यते देवैः कीर्तिर्लोकेषु पूज्यते। कीर्त्यर्थं तु समारम्भः सर्वेषां सुमहात्मनाम्॥
MSS_0080 अकीर्तेः कारणं योषिद् योषिद्वैरस्य कारणम्। संसारकारणं योषिद् योषितं वर्जयेत्ततः॥
MSS_0081 अकुण्ठोत्कण्ठया पूर्णम् अकण्ठं कलकण्ठि माम्। कम्बुकण्ठ्याः क्षणं कण्ठे कुरु कण्ठार्तिमुद्धर॥
MSS_0082 अकुबेरपुरीविलोकनं न धरासूनुकरं कदाचन। अथ तत्प्रतिकारहेतवे- ऽदमयन्तीपतिलोचनं भज॥
MSS_0083 अकुर्वन्तोऽपि पापानि शुचयः पापसंश्रयात्। परपापैर्विनश्यन्ति मत्स्या नागह्रदे यथा॥
MSS_0084 अकुलानां कुले भावं कुलीनानां कुलक्षयम्। संयोगं विप्रयोगं च पश्यन्ति चिरजीविनः॥
MSS_0085 अकुलीनः कुलीनश्च मर्यादां यो न लङ्घयेत्। धर्मापेक्षी मृदुर्दान्तः स कुलीनशतैर्वरः॥
MSS_0086 अकुलीनस्तु पुरुषः प्रकृतः साधुसंक्षयात्। दुर्लभैश्वर्यसंप्राप्तो गर्वितः शत्रुतां व्रजेत्॥
MSS_0087 अकुलीनोऽपि मूर्खोऽपि भूपालं योऽत्र सेवते। अपि संमानहीनोऽपि स सर्वत्र प्रपूज्यते॥
MSS_0088 अकुले पतितो राजा मूर्खपुत्रो हि पण्डितः। निर्धनस्य धनप्राप्तिस् तृणवन्मन्यते जगत्॥
MSS_0089 अकूपाराद् वारि प्रचुरतरमादाय जलदः स दानाध्यक्षोऽपि प्रकिरति जलं नाद्भुतमिदम्। स मेघो धन्यो यत् परिकिरति मुक्ताफलतया यदीयासौ कीर्तिर्नटति नृपनारीकुचतटे॥
MSS_0090 अकूर्चारम्भोऽपि प्रतिचुबुकदेशं करतलं प्रतिज्ञायां कुर्वन् युवतिषु दृशं स्निग्धतरलां। कुमारोऽहं कारात् परिषदि समानानगणयन् भुजौ वक्षः पश्यन्नववयसि कान्तिं वितनुते॥
MSS_0091 अकृतकवलारम्भैर्वक्त्रैर्भयस्थगितेक्षणाः किमपि वलितग्रीवं स्थित्वा मुहुर्मृगपङ्क्तयः। गगनमसकृत्पश्यन्त्येतास्तथाश्रुघनैर्मुखैर् निपतति यथा शृङ्गाग्रेभ्योऽक्रमं नयनोदकम्॥
MSS_0092 अकृतज्ञमनार्यं च दीर्घरोषमनार्जवम्। चतुरो विद्धि चाण्डालाञ् जात्या जायेत पञ्चमः॥
MSS_0093 अकृतत्यागमहिम्नां मिथ्या किं राजराजशब्देन। गोप्तारं न निधीनां महयन्ति महेश्वरं विबुधाः॥
MSS_0094 अकृतद्विषदुन्नतिच्छिदः श्रितसंरक्षणवन्ध्यकर्मणः। पुरुषस्य निरर्थकः करः किल कण्डूयनमात्रसार्थकः॥
MSS_0095 अकृतप्रेमैव वरं न पुनः संजातविघटितप्रेमा। उद्धृतनयनस्ताम्यति यथा हि न तथेह जातान्धः॥
MSS_0096 अकृत विशदधाम्नो बिम्बसारं गृहीत्वा दयित युवतिवक्त्रं लोकधात्रेति विद्मः। न हि न हि भवदीयो मोह एवैष मित्र सितगरलनिधानं तत्त्वतो निश्चिनु त्वम्॥
MSS_0097 अकृतस्यागमो नास्ति कृते नाशो न विद्यते। अकस्मादेव लोकोऽयं तृष्णे दासीकृतस्त्वया॥
MSS_0098 अकृतात्मानमासाद्य राजानमनये रतम्। समृद्धानि विनश्यन्ति राष्ट्राणि नगराणि च॥
MSS_0099 अकृतेऽप्युद्यमे पुंसाम् अन्यजन्मकृतं फलम्। शुभाशुभं समभ्येति विधिना संनियोजितम्॥
MSS_0100 अकृतेष्वेवकार्येषु मृत्युर्वै संप्रकर्षति। युवैव धर्मशीलः स्याद् अनिमित्तं हि जीवितम्॥
MSS_0101 अकृतोपद्रवः कश्चिन् महानपि न पूज्यते। पूजयन्ति नरा नागान् न तार्क्ष्यं नागघातिनम्॥
MSS_0102 अकृतयं नैव कृत्यं स्यात् प्राणत्यागेऽप्युपस्थिते। न च कृत्यं परित्याज्यम् एष धर्मः सनातनः॥
MSS_0103 अकृतयं मन्यते कृतयं अगम्यं मन्यते सुगम्। अभक्ष्यं मन्यते भक्ष्यं स्त्रीवाक्यप्रेरितो नरः॥
MSS_0104 अकृत्रिमप्रेमरसा विलासालसगामिनी। असारे दग्धसंसारे सारं सारङ्गलोचना॥
MSS_0105 अकृत्रिमविलासाङ्कम् अशिक्षितकलाक्रमम्। अविभागाङ्गसुभगं बभूव सुरतं तयोः॥
MSS_0106 अकृत्वा कर्म यो लोके फलं विन्दति विष्टितः। स तु वक्तव्यतां याति द्वेष्यो भवति प्रायशः॥
MSS_0107 अकृत्वा निजदेशस्य रक्षां यो विजिगीषते। स नृपः परिधानेन वृतमौलिः पुमानिव॥
MSS_0108 अकृत्वा परसंतापम् अगत्वा खलनम्रताम्। अनुत्सृज्य सतां वर्त्म यत् स्वल्पमपि तद् बहु॥
MSS_0109 अकृत्वा पौरुषं या श्रीः किं तयालसभाग्यया। कुरङ्गोऽपि समश्नाति दैवादुपनतं तृणम्॥
MSS_0110 अकृत्वा मानुषं कर्म यो दैवमनुवर्तते। वृथा श्राम्यति संप्राप्य पतिं क्लीबमिवाङ्गना॥
MSS_0111 अकृत्वा हेलया पादम् उच्चैर्मूर्धसु विद्विषाम्। कथंकारमनालम्बा कीर्तिर्द्यामधिरोहति॥
MSS_0112 अकृपणमशठमचपलं योगिनमविषादिनं बुधं शूरम्। यदि नाश्रयति नरं श्रीः श्रीरेव हि वञ्चिता भवति॥
MSS_0113 अकृशं कुचयोः कृशं वलग्ने विततं चक्षुषि विस्तृतं नितम्बे। अरुणाधरमाविरस्तु चित्ते करुणाशालि कपालिभागधेयम्॥
MSS_0114 अकृशं नितम्बभागे क्षामं मध्ये समुन्नतं कुचयोः। अत्यायतं नयनयोर् मम जीवितमेतदायाति॥
MSS_0115 अकृष्टफलमूलेन वनवासरतः सदा। कुरुतेऽहरहः श्राद्धम् ऋषिर्विप्रः स उच्यते॥
MSS_0116 अकेकी किं केकी वचसि चतुरः किन्न कुररः शुकः किंवा मूकः स च कलरवः किं क्षतरवः। त्वयागण्यैः पुण्यैः पिकमधुरिमा धीरगरिमा यतो लब्धः स्तब्धः किमसि रुचिरं नेह सुचिरम्॥
MSS_0117 अकौसुमी मन्मथचापयश्टि- रनंशुका विभ्रमवैजयन्ती। ललाटरङ्गाङ्गणनर्तकीयम् अनञ्जना भ्रूरनुयाति दृष्टम्॥
MSS_0118 अक्रत्वङ्गमतस्तक्रं न शतक्रतुना हुतम्। नादत्तमिति वाक्यार्थात् तक्रं शक्रस्य दुर्लभम्॥
MSS_0119 अक्रत्वर्थमिति ज्ञात्वा शक्रे न हुतवान् पुरा। नादत्तमिति शास्त्रार्थात् तक्रं शक्रस्य दुर्लभम्॥
MSS_0120 अक्रमेणानुपायेन कर्मारम्भो न सिध्यति। दधिसर्पिःपयांसीव शबरस्य यथा हि गोः॥
MSS_0121 अक्रोधं शिक्षयन्त्यन्यैः क्रोधना ये तपोधनाः। निर्धनास्ते धनायैव धातुवादोपदेशिनः॥
MSS_0122 अक्रोधनः क्रोधनेभ्यो विशिष्टस् तथा तितिक्षुरतितिक्षोर्विशिष्टः। अमानुषेभ्योमानुषाश्च प्रधाना विद्वांस्तथैवाविदुषः प्रधानः॥
MSS_0123 अक्रोधनः सत्यवादी भूतानामविहिंसकः। अनसूयः सदाचारो दीर्घमायुरवाप्नुयात्॥
MSS_0124 अक्रोधनश्च राजेन्द्र सत्यशीलो दृढव्रतः। आत्मोपमश्च भूतेषु स तीर्थफलमश्नुते॥
MSS_0125 अक्रोधवैराग्यजितेन्द्रियत्वं क्षमादयाशान्तिजनप्रियत्वम्। निर्लोभदाता भयशोकहारी ज्ञानस्य चिह्नं भयलक्षणानि॥
MSS_0126 अक्रोधस्य यदा क्रोधः सर्वनाशाय कल्पते। राघवस्य प्रकोपेन बद्धो नदनदीपतिः॥
MSS_0127 अक्रोधेन जयेत् क्रोधम् असाधुं साधुना जयेत्। जयेत् कदर्यं दानेन जयेत् सत्येन चानृतम्॥
MSS_0128 अक्लान्तद्युतिभिर्वसन्तकुसुमैरुत्तंसयन् कुन्तलान् अन्तः खेलति खञ्जरीटनयने कुञ्जेषु कञ्जेक्षणः। अस्मन्मन्दिरकर्मतस्तव करौ नाद्यापि विश्राम्यतः किं ब्रूमो रसिकाग्रणीरसि घटी नेयं विलम्बक्षमा॥
MSS_0129 अक्लिष्टबालतरुपल्लवलोभनीयं पीतं मया सदयमेव रतोत्सवेषु। बिम्बाधरं दशसि चेद् भ्रमर प्रियायास् त्वां कारयामि कमलोदरबन्धनस्थम्॥
MSS_0130 अक्लेशादिव चिन्तितम् उपतिष्ठति सिद्धमेव पुण्यवताम्। उड्डीयापुण्यवतां गच्छन्ति कपोतकाः पश्य॥
MSS_0131 अक्षत्रारिकृताभिमन्युनिधनप्रोद्भूततीव्रभ्रुवः पार्थस्याकृत शात्रवप्रतिकृतेरन्तः शुचा मुह्यतः। कीर्णा बाष्पकणैः पतन्ति धनुषि व्रीडाजडा दृष्टयो हा वत्सेति गिरः स्फुरन्ति न पुनर्निर्यान्ति वक्त्राद्बहिः॥
MSS_0132 अक्षदेवनपणीकृतेधरे कान्तयोर्जयपराजये सति। अत्र वक्तु यदि वेत्ति मन्मथः कस्तयोर्जयति जीयतेऽपि वा॥
MSS_0133 अक्षद्यूतजिताधरग्रहविधावीशोऽसि तत्खण्डना- दाधिक्ये वद को भवानिति मृषा कोपाञ्चितभ्रू लतम्। स्विद्यत्खिन्नकरा।ग्रकुड्म। लपरायत्तीकृतास्यस्य मे मुग्धाक्षीप्रतिकृत्य तत् कृतवती द्यूतेऽपि यन्नार्जितम्॥
MSS_0134 अक्षमः क्षमतामानो क्रियायां यः प्रवर्तते। स हि हास्यास्पदत्वं च लभते प्राणसंशयम्॥
MSS_0135 अक्षमालापवृत्तिज्ञा कुशासनपरिग्रहा। ब्राह्मीव दौर्जनी संसद् वन्दनीया समेखला॥
MSS_0136 अक्षमा ह्रीपरित्यागः श्रीनाशो धर्मसंक्षयः। अभिध्याप्राज्ञता चैव सर्वं लोभात् प्रवर्तते॥
MSS_0137 अक्षमोऽसत्यसंधश्च परदारी नृशंसकृत्। पच्यते नरकेष्वेव दह्यमानः स्वकर्मणा॥
MSS_0138 अक्षरद्वयमभ्यस्तं नास्ति नास्तीति यत् पुरा। तदिदं देहि देहीति विपरीतमुपस्थितम्॥
MSS_0139 अक्षरमैत्रीभाजः सालंकारस्य चारुवृत्तस्य। किं ब्रूमो सखि यूनो न हि न हि सखि पद्यबन्धस्य॥
MSS_0140 अक्षराणामकारोऽहम् इति विष्णुः स्वयं ब्रुवन्। भवता सोऽपि यत् सत्यम् आकारेण लघूकृतः॥
MSS_0141 अक्षराणि परीक्ष्यन्ताम् अम्बराडम्बरेण किम्। शंभुरम्बरहीनोऽपि सर्वज्ञः किं न जायते॥
MSS_0142 अक्षराणि विचित्राणि येन जानन्ति मानवाः। बलीवर्दसमास्ते तु खुरशृङ्गविवर्जिताः॥
MSS_0143 अक्षराणि समानानि वर्तुलानि घनानि च। परस्परविलग्नानि तरुणीकुचकुम्भवत्॥
MSS_0144 अक्षिपक्ष्म कदा लुप्तं छिद्यन्ते हि शिरोरुहाः। वर्धमानात्मनामेव भवन्ति हि विपत्तयः॥
MSS_0145 अक्षिभ्यां कृष्णशाराभ्याम् अस्याः कर्णौ न बाधितौ। शङ्के कनकताडङ्कपाशत्रासवशादिव॥
MSS_0146 अक्षीणकर्मबन्धस्तु ज्ञात्वा मृत्युमुपस्थितम्। उक्त्वान्तिकाले संस्मृत्य पुनर्योगित्वमृच्छति॥
MSS_0147 अक्षीणभोगाद्विषमाद् इष्टानिष्टभयोज्झितात्। दुर्जनाद्वत देवा अप्य् अशक्ता इव बिभ्यति॥
MSS_0148 अक्षेत्रे बीजमुत्सृष्टम् अन्तरेव विनश्यति। अबीजकमपि क्षेत्रं केवलं स्थण्डिलं भवेत्॥
MSS_0149 अक्षेषु मृगयायां च स्त्रीषु पाने वृथाटने। निद्रायां च निबन्धेन क्षिप्रं नश्यति भूपतिः॥
MSS_0150 अक्षेष्वियं व्यसनिता हृदये यदेते रागो घनो मधुमदोत्कटमाननं च। पद्मस्तथापि परमास्पदमेव लक्ष्म्यास् तद्दैन्यमेव किल दुर्भगता यदेभिः॥
MSS_0151 अक्षोठशुण्ठिमरिचार्द्रकदाडिमत्वक् कुस्तुम्बुरूलवणतैलसुसंस्कृतान् यः। मत्स्यान् सुशीतसितभक्ततले दधाति स ब्रह्मलोकमधिगच्छति पुण्यकर्मा॥
MSS_0152 अक्षौरेऽपि च नक्षत्रे कुर्वीत बुधसोमयोः। युक्तेऽपि तिथिनक्षत्रे न कुर्याच्छनिभौमयोः॥
MSS_0153 अक्षौहिणी रिपुं हन्यात् स्वयं वा तेन हन्यते। ब्राह्मणो मन्त्रविद्धन्यात् सर्वानेव रिपून् क्षणात्॥
MSS_0154 अक्ष्णोर्निक्षिपदञ्जनं श्रवणयोस्तापिञ्छगुच्छावलीं मूर्ध्नि श्यामसरोजदाम कुचयोः कस्तूरिकापत्रकम्। धूर्तानामभिसारसंभ्रमजुषां विष्वङ्निकुञ्जे सखि ध्वान्तं नीलनिचोलचारु सुदृशां प्रत्यङ्गमालिङ्गति॥
MSS_0155 अक्ष्णोर्मञ्जुलमञ्जनं चरणयोर्नीलाश्मजौ नूपुरा- वङ्गे नीलपटः स्फुटं मृगमदन्यासः कपोलस्थले। यत्प्रीत्या परिशीलितं परदृशां रोधाय तत्सांप्रतं नेपथ्यस्य विधावपीदमसतीजातस्य जातं तमः॥
MSS_0156 अक्ष्णोर्युग्मं विलोकान्मृदुतनुगुणतस्तर्पयन्ती शरीरं दिव्यामोदेन वक्त्रादपगतमरुता नासिकां चारुवाचा। श्रोत्रद्वंद्वं मनोज्ञाद्रसनमपि रसादर्पयन्ती मुखाब्जं यद्वत्पञ्चाक्षसौख्यं वितरति युवतिः कामिनां नान्यदेवं॥
MSS_0157 अक्ष्णोर्विपक्ष इति सानुशयं लुलाव नीलोत्पलं यदबला कलमस्य गोप्त्री। भूयस्तदेव शिरसावहदुन्नतानां वैरं विरोधिषु दृढं न पराजितेषु॥
MSS_0158 अखण्डमण्डलः श्रीमान् पश्यैष पृथिवीपतिः। न निशाकरवज्जातु कलावैकल्यमागतः॥
MSS_0159 अखण्डितं च क्रमुकं चूर्णम् तु रसवर्जितम्। भूमौ निपतितं पत्रं शक्रस्यापि श्रिअयं हरेत्॥
MSS_0160 अखण्डिता शक्तिरथोपमानं न स्वीकृतं न च्छलरीतिरस्ति। अस्पृष्टसंदेहविपर्ययस्य कोऽयं तव न्यायनये निवेशः॥
MSS_0161 अखर्वपर्वगर्तेषु विच्छिन्नो यस्य वारिधिः। स एव हि मुनेः पाणिर् अधस्ताद्विन्ध्यभूभृतः॥
MSS_0162 अखिलं विदुषामनाविलं सुहृदा च स्वहृदा च पश्यताम्। सविधेऽपि नसूक्ष्मसाक्षिणी वदनालंकृतिमात्रमक्षिणी॥
MSS_0163 अखिलेषु विहंगेषु हन्त स्वच्छन्दचारिषु। शुक पञ्जरबन्धस्ते मधुराणां गिरां फलम्॥
MSS_0164 अगजाननपद्मार्कं गजाननमहर्निशम्। अनेकदं तं भक्तानाम् एकदन्तमुपास्महे॥
MSS_0165 अगणितगुणेन सुन्दर कृत्वा चारित्रमप्युदासीनम्। भवतानन्यगतिः सा विहितावर्तेन तरणिरिव॥
MSS_0166 अगणितगुरुर्याच्ञालोलं पदान्तसदातिथिः समयमविदन् मुग्धः कालासहो रतिलम्पटः। कृतककुपितं हस्ताघातं त्रपारुदितं हठा- दपरिगणयन् लज्जायां मां निमज्जयति प्रियः॥
MSS_0167 अगणितनिजश्रमाणां परकृत्येऽभ्येत्य वर्तमानानाम्। सुजनघनदिनमणीनां परोपकारार्थमजनि जनिः॥
MSS_0168 अगणितयशसा त्यक्त- स्थितिना क्रियतेऽथ याकृतज्ञेन। स्निग्धे सुहृदि सरागे मित्रे तव वञ्चना न युक्ता सा॥
MSS_0169 अगतित्वमतिश्रद्धा ज्ञानाभासेन तृप्तता। त्रयः शिष्यगुणा ह्येते मूर्खाचार्यस्य भाग्यजाः॥
MSS_0170 अगतीनां खलीकाराद् दुःखं नैवोपजायते। भवन्त्यशोकाः प्रायेण सांकुराः पादताडिताः॥
MSS_0171 अगदैः सर्वसामान्यैर् व्यन्तराणां विषं हरेत्। धूपो देवीसहापिच्छखण्डनैस्तद्विषापहः॥
MSS_0172 अगम्यगमनात् प्रायः प्रायश्चित्तीयते जनः। अगम्यं त्वद्यशो याति सर्वत्रैव च पावनम्॥
MSS_0173 अगम्यानि पुमान् याति योऽसेव्यांश्च निषेवते। स मृत्युमुपगृह्णाति गर्भमश्वतरी यथा॥
MSS_0174 अगम्यार्थं तृणप्राणाः पृष्ठस्थीकृतभीह्रियः। शम्भलीभुक्तसर्वस्वा जना यत्पारिपार्श्विकाः॥
MSS_0175 अगम्यो मन्त्राणां प्रकृतिभिषजामप्यविषयः सुधासारासाध्यो विसदृशतरारम्भगहनः। जगद्भ्रामीकर्तुं परिणतधियानेन विधिना स्फुटं सृष्टो व्याधिः प्रकृतिविषमो दुर्जनजनः॥
MSS_0176 अगस्तितुल्याश्च घृताब्धिशोषणे दम्भोलितुल्या वटकाद्रिभेदने। शाकावलीकाननवह्निरूपास् त एव भट्टा इतरे भटाश्च॥
MSS_0177 अगस्तिहस्तचुलुकमितेऽब्धौ वाहनाकृतौ। मग्नः समुद्रो वेलायाम् इति देवास्तदा जगुः॥
MSS_0178 अगस्त्य इव यस्यासिर् न्यञ्चितक्षितिभृद्बभौ। चित्रं सोऽप्यकरोन्नृत्यत् कबन्धं समरार्णवम्॥
MSS_0179 अगस्त्यस्य मुनेः शापाद् ब्रह्मस्यन्दनमास्थितः। महासुखात् परिभ्रष्टो नहुषः सर्पतां गतः॥
MSS_0180 अगस्त्येन पयोराशेः कियत् किं पीतमुज्झितम्। त्वया वैरिकुलं वीर समरे कीदृशं कृतम्॥
MSS_0181 अगा गाङ्गाङ्गकाकाकगाहकाघककाकहा। अहाहाङ्क खगाङ्कागकङ्कागखगकाकक॥
MSS_0182 अगाधजलसंचारी विकारी न च रोहितः। गण्डूषजलमात्रे तु शफरी फर्फरायते॥
MSS_0183 अगाधहृदया भूपाः कूपा इव दुरासदाः। घटका गुणिनो नो चेत् कथं लभ्येत जीवनम्॥
MSS_0184 अगाधेनापि किं तेन तोयेन लवणाम्बुधेः। जनुमात्रं वरं वारि तृष्णाच्छेदकरं नृणाम्॥
MSS_0185 अगारेऽस्मिन् कान्ते गिरिशमनिशानाथशकलं भुजंगानुत्तुङ्गान् सकलमपि वातायनपथे। निकुञ्जेषु श्येनानधिगृहशिरो राहुवलयं लिखन्त्या नीयन्ते शिव शिव तया हन्त दिवसाः॥
MSS_0186 अगुणकणो गुणराशिर् द्वयमपि दैवेन खलमुखे पतितम्। प्रसरति तैलमिवैकः सलिले घृतवज्जडत्वमेत्यन्यः॥
MSS_0187 अगुरुरिति वदतु लोको गौरवमत्रैव पुनरहं मन्ये। दर्शितगुणैकवृत्तिर् यस्य जने जनितदाहेऽपि॥
MSS_0188 अगुरुसुरभिधूपाशोभितं केशपाशं गलितकुसुममालं धुन्वती कुञ्चिताग्रम्। त्यजति गुरुनितम्बा निम्ननाभिः सुमध्याप्य् उषसि शयनवासः कामिनी कामशोभा॥
MSS_0189 अगुरोरपि सत उच्चैः प्रशंसनं तद्गुणा वितन्वन्ति। अगुरुर्ज्वलनेऽप्यस्तः सौरभमिषतो गुणान् वमति॥
MSS_0190 अगूढविभवा यस्य पौरा राष्ट्रवासिनः। नयापनयवेत्तायः स राजा राजसत्तमः॥
MSS_0191 अगूढहासस्फुटदन्तकेसरं मुखं स्विदेतद्विकसन्नु पङ्कजम्। इति प्रलीनां नलिनीवने सखीं विदाम्बभूवुः सुचिरेण योषितः॥
MSS_0192 अग्निं प्राप्य यथा सद्यस् तूलराशिर्विनश्यति। तथा गङ्गाजलेनैव सर्वपापं विनश्यति॥
MSS_0193 अग्निं स्तोकमिवात्मानं संधुक्षयति यो नरः। स वर्धमानो ग्रसते महान्तमपि संचयम्॥
MSS_0194 अग्निः स्तोको वर्धते चाज्यसिक्तो बीजं चैकं बहुसाहस्रमेति। क्षयोदयौ विपुलौ संनियम्य तस्मादल्पं नावमन्येत वित्तम्॥
MSS_0195 अग्निकुण्डसमा नारी घृतकुम्भसमो नरः। संगमेन परस्त्रीणां कस्य नो चलते मनः॥
MSS_0196 अग्निकुम्भसमा नारी घृतकुम्भसमो नरः। उभयोरपि संयोगः कस्य विश्वासकारकः॥
MSS_0197 अग्निदाहे न मे दुःखं छेदे न निकषे न वा। यत्तदेव महद्दुःखं गुञ्जया सह तोलनम्॥
MSS_0198 अग्निदो गरदश्चैव शस्त्रपाणिर्धनापहः। क्षेत्रदारापहारी च षडेते ह्याततायिनः॥
MSS_0199 अग्निना भस्मना चैव स्तम्भेन च जनेन च। अद्वारेणैव मार्गेण पङ्क्तितदोषो न विद्यते॥
MSS_0200 अग्निरापः स्त्रियो मूर्खाः सर्पा राजकुलानि च। नित्यं यत्नेन सेव्यानि सद्यः प्राणहराणि षट्॥
MSS_0201 अग्निर्गुरुर्द्विजातीनां वर्णानां पार्थिवो गुरुः। कुलस्त्रीणां गुरुर्भर्ता सर्वस्याभ्यागतो गुरुः॥
MSS_0202 अग्निर्दहति तापेन सूर्यो दहति रश्मिभिः। राजा दहति दण्डेन तपसा ब्राह्मणो दहेत्॥
MSS_0203 अग्निर्देवो द्विजातीनां मुनीनां हृदि दैवतम्। प्रतिमास्वल्पबुद्धीनां सर्वत्र समदर्शिनः॥
MSS_0204 अग्निर्हि देवताः सर्वाः सर्वणं च तदात्मकम्। तस्मात् सुवर्णं ददता दत्ताः सर्वाः स्म देवताः॥
MSS_0205 अग्निष्टोमादिभिर्यज्ञैर् विविधैराप्तदक्षिणैः। न तत् फलमवाप्नोति तीर्थार्थे गमनेन यत्॥
MSS_0206 अग्निश्तेजो महल्लोके गूढस्तिष्ठति दारुषु। न चोपयुङ्क्ते तद्दारु यावन्नो दीप्यते परैः॥
MSS_0207 स एव खलु दारुभ्यो यदा निर्मथ्य दीप्यते। तदा तच्च वनं चान्यन् निर्दहत्याशु तेजसा॥
MSS_0208 एवमेव कुले जाताः पावकोपमतेजसः। क्षमावन्तो निराकाराः काष्ठेऽग्निरिव शेरते॥
MSS_0209 अग्निहोत्रं गृहं क्षेत्रं गर्भिर्णीं वृद्धबालकौ। रिक्तहस्तेन नोपेयाद् राजानं देवतां गुरुम्॥
MSS_0210 अग्निहोत्रं त्रयो वेदास् त्रिदण्डं भस्मगुण्ठनम्। बुद्धिपौरुषहीनानां जीविकेति बृहस्पतिः॥
MSS_0211 अग्निहोत्रफला वेदाः शीलवृत्तफलं श्रुतम्। रतिपुत्रफला दारा दत्तभुक्तफलं धनम्॥
MSS_0212 अग्निहोत्रमधीतं वा दानाद्याश्चाखिलाः क्रियाः। भजन्ते तस्य वैफल्यं यस्य वाक्यमकारणम्॥
MSS_0213 अग्निहोत्रेषु विप्राणां हृदि देवो मनीषिणाम्। प्रतिमास्वल्पबुद्धीनां सर्वत्र विदितात्मनाम्॥
MSS_0214 अग्नेर्यथा दारुवियोगयोगयोर् अदृष्टतोऽन्यत्र निमित्तमस्ति। एवं हि जन्तोरपि दुर्विभाव्यः शरीरसंयोगवियोगहेतुः॥
MSS_0215 अग्नौ क्रियावतां देवो दिवि देवो मनीषिणाम्। प्रतिमास्वल्पबुद्धीनां योगिनां हृदये हरिः॥
MSS_0216 अग्नौ दग्धं जले मग्नं हृतं तस्करपार्थिवैः। तत्सर्वं दानमित्याहुर् यदि क्लैब्यं न भाषते॥
MSS_0217 अग्नौ प्राप्तं प्रधूयेत यथा तूलं द्विजोत्तम। तथा गङ्गावगाढस्य सर्वं पापं प्रधूयते॥
MSS_0218 अग्नौ प्रास्तं तु पुरुषं कर्मान्वेति स्वयंकृतम्। तस्मात्तु पुरुषो यत्नाद् धर्मं संचिनुयाच्छनैः॥
MSS_0219 अग्नौ प्रास्ताहुतिः सम्यग् आदित्यमुपतिष्ठते। आदित्याज्जायते वृष्टिर् वृष्र्̥एरन्नं ततः प्रजाः॥
MSS_0220 अग्न्याकारं कलयसि पुरश्चक्रवाकीव चन्द्रं बद्धोत्कम्पं शिशिरमरुता दह्यते पद्मिनीव। प्राणान् धत्से कथमपि बलाद्गच्छतः शल्यतुल्यांस् तत् केनासौ सुतनु जनितो माम्मथस्ते विकारः॥
MSS_0221 अग्न्याधानेन यज्ञेन काषायेण जटाजिनैः। लोकान् विश्वासयित्वैव ततो लुम्पेद्यथा वृकः॥
MSS_0222 अग्रच्छाया तृणाग्निश्च नीचसेवा पटे जलम्। वेश्यारागः खलप्रेम सर्वं बुद्बुदसन्निभम्॥
MSS_0223 अग्रतः पृष्ठतो मध्ये पार्श्वतोऽथ समन्ततः। विद्युच्चकितवद्भाति सूर्यकोटिसमप्रभः॥
MSS_0224 अग्रतश्चतुरो वेदान् पृष्ठतः सशरं धनुः। उभाभ्यां च समर्थोऽहं शापादपि शरादपि॥
MSS_0225 अग्रतो वामपादं च दक्षिणं जातु कुञ्चितम्। आलीढं तु प्रकर्तव्यं हस्तद्वयसविस्तरम्॥
MSS_0226 अग्रसानुषु नितान्तपिशङ्गैर् भूरुहान्मृदुकरैरवलम्ब्य। अस्तशैलगहनं नु विवस्वान् आविवेश जलधिं नु महीं नु॥
MSS_0227 अग्राह्यं श्रवणस्य भूषणमलंकारो न भावोचितः कण्ठस्याञ्जनमुज्ज्वलं नयनयोः सूक्ष्मत्वमावेक्षितुम्। वक्त्रस्य क्षणिकोऽधिवासनविधिः कान्ते प्रिये नाभवस् सौभाग्यप्रतिकर्मनिर्मितमहाविद्यैव येनात्मनः॥
MSS_0228 अग्राह्या मूर्धजेष्वेताः स्त्रियो गुणसमन्विताः। न लताः पल्लवच्छेदम् अर्हन्त्युपवनोद्भवाः॥
MSS_0229 अग्रे कस्यचिदस्ति कंचिदभितः केनापि पृष्टे कृतः संसारः शिशुभावयौवनजराभारावतारादयम्। बालस्तं बहु मन्यतामसुलभं प्राप्तं युवा सेवतां वृद्धस्तद्विष्याद्बहिष्कृत इव व्यावृत्य किं पश्यति॥
MSS_0230 अग्रे कुग्रामवर्गः पिशितरसलसच्चण्डचण्डायमानः पश्चाद्व्याधो वधार्थो निशितशरकरः पादमुद्रानपायी। विष्वग्दीप्तो वनाग्निर्वनमतिगहनं धूमवात्या च दृष्टेः सरोद्धी कान्दिशीको हरि हरि हरिणःकं शरण्यं प्रयातु॥
MSS_0231 अग्रे गच्छत धेनुदुग्धकलशानादाय गोप्यो गृहं दुग्धे वस्कयणीकुले पुनरियं राधा शनैर्यास्यति। इत्यन्यव्यपदेशगुप्तहृदयः कुर्वन् विविक्तं व्रजं देवः कारणनन्दसूनुरशिवं कृष्णः स मुष्णातु वः॥
MSS_0232 अग्रे गीतं सरसकवयः पार्श्वतो दाक्षिणात्याः पृष्ठे लीलावलयरणितं चामरग्राहिणीनाम्। यद्यस्त्येवं कुरु भवरसास्वादने लम्पटत्वं नो चेच्चेतः प्रविश सहसा निर्विकल्पे समाधौ॥
MSS_0233 अग्रे तप्तजला नितान्तशिशिरा मूले मुहुर्बाहुभिर् व्यामथ्योपरतप्रपेषु पथिकैर्मार्गेषु मध्यंदिने। आधाराः प्लुतबालशैवलदलच्छेदावकीर्णोर्मयः पीयन्ते हलमुक्तमग्नमहिषप्रक्षोभपर्याविलाः॥
MSS_0234 अग्रे तिष्ठति दारुणाकृतिरसौ क्रोधोद्धतः केसरी पश्चादुद्भटदावदूषितधरासंक्रान्तचण्डानिलः। किं कुर्मः सहसा विहाय कलभानेतान् ब्रजामः कथं हंहो कूणितलोचनेति करिणी चिन्ताकुला ताभ्यति॥
MSS_0235 अग्रे धनुः शरकरः स्वयमस्ति कामः पश्चात्त्वरा शशधरोदयसंशयोत्था। ध्वान्तं दिनान्तविकसद्विभवं समन्तात् किं केवला पथि वधूर्दयिताभिसारे॥
MSS_0236 अग्रे प्रस्तुतनाशानां मूकता परमो गुणः। तथापि प्रभुभक्तानां सौधर्म्यादेवमुच्यते॥
MSS_0237 यैरेव स्तुतिभिः स्वामी प्राप्यते व्यसनावटम्। पश्चान्मूकत्वमापन्नैर् डद्धर्त्तुं नैव शक्यते॥
MSS_0238 अग्रे माहिषिकं दृष्ट्वा मध्ये तु वृषलीपतिम्। अन्ते वार्धुषिकं दृष्ट्वा निराशाः पितरो गताः॥
MSS_0239 अग्रे यान्ति रथस्य रेणुवदमी चूर्णीभवन्तो घनाश् चक्रभ्रान्तिररान्तरेषु जनयत्यन्यामिवारावलिम्। चित्रन्यस्तमिवाचलं हयशिरस्यायामवच्चामरं यष्ट्यग्रे च समं स्थितो ध्वजपटः प्रान्ते च वेगानिलात्॥
MSS_0240 अग्रे लघिमा पश्चान् महतापि पिधीयते न हि महिम्ना। वामन इति त्रिविक्रमम् अभिदधति दशावतारविदः॥
MSS_0241 अग्रे विकीर्णकुरबक- फलजालकहीयमानसहकारम्। परिणामाभिमुखमृतोर् उत्सुकयति यौवनं चेतः॥
MSS_0242 अग्रे व्याधः करधृतशरः पार्श्वतो जालमाला पृष्टे वह्निर्दहति नितरां संनिधौ सारमेयाः। एणी गर्भादलसगमना बालकै रुद्धपादा चिन्ताविष्टा वदति हि मृगं किं करोमि क्व यामिः॥
MSS_0243 अग्रे श्यामलबिन्दुबद्धतिलकैर्मध्येऽपि पाकान्वय- प्रौढीभूतपटोलपाटलतरैर्मूले मनाग्बभ्रुभिः। वृन्ते कर्कशकीरपिच्चहरिभिः स्थूलैः फलैर्बन्धुराः संप्रत्युत्सुकयन्ति कस्य न मनः पूगद्रुमाणां छटाः॥
MSS_0244 अग्रेसरी कुमारी तत्पृष्टे पुङ्खगो यदा तारः। सिद्धिस्तदोत्तमा स्याद् दृष्टाप्यादौ वरा दुर्गा॥
MSS_0245 अग्रे स्त्रीनखपाटलं कुरवकं श्यामं द्वयोर्भागयोर् बालाशोकमुपोढरागसुभगं भेदोन्मुखं तिष्ठति। ईषद्बद्धरजःकणांग्रकपिशा चूते नवा मञ्जरी मुग्धत्वस्य च यौवनस्य च सखे मध्ये मधुश्रीः स्थिता॥
MSS_0246 अग्र्यो मुक्तिमतां प्रयोगसमये मन्त्रेषु पृष्ठं गतः पाकागारगतस्तु पाचकमनस्तोषाय वाचस्पतिः। उच्चायां निरतो रतोऽर्थकगणे पिण्डेषु दत्तादरो नानाश्राद्धगणैकचालितमना भद्दोट्टमो राजते॥
MSS_0247 अघं स केवलं भुङ्क्ते यः पचत्यात्मकारणात्। यज्ञशिष्टाशनं ह्येतत् सतामन्नं विधीयते॥
MSS_0248 अघटितं घटनां नयति ध्रुवं सुघटितं क्षणभङ्गुरताचलम्। जगदिदं कुरुते सचराचरं विधिरहो बलवानिति मे मतिः॥
MSS_0249 अघटितघटितं घटयति सुघटितघटितानि जर्जरीकुरुते। विधिरेव तानि घटयति यानि पुमान्नैव चिन्तयति॥
MSS_0250 अघृष्टमिव माणिक्यम् अमत्तमिव च द्विपम्। अशूरं पार्थिवं लोको जात्यमप्यवमन्यते॥
MSS_0251 अङ्कं केऽपि शशङ्किरेजलनिधेः पङ्कं परे मेनिरे सारङ्गं कतिचिच्च संजगदिरे भूमेश्च बिम्बं परे। इन्दौ यद्दलितेन्द्रनीलशकलश्यामं दरीदृश्यते तन्मन्ये रविभीतमन्धतमसं कुक्षिस्थमालक्ष्यते॥
MSS_0252 अङ्कनिलीनगजानन- शङ्काकुलबाहुलेयहृतवसनौ। सस्मितहरकरकलितौ हिमगिरितनयास्तनौ जयतः॥
MSS_0253 अङ्कन्यासैर्विषमैर् मायावनितालकावलीकुटिलैः। को नाम कामचारैः कायस्थैर्मोहितो न जनः॥
MSS_0254 अङ्कमल्लविनोदेषु तथान्येषूत्सवादिषु। अन्तःपुरप्रचारेषु देवपूजापरेषु च॥
MSS_0255 अङ्काधिरोपितमृगश् चन्द्रमा मृगलाञ्छनः। केसरी निष्ठुरक्षिप्तमृगयूथो मृगाधिपः॥
MSS_0256 अङ्कुरिते पल्लविते कोरकिते विकसिते च सहकारे। अङ्कुरितः पल्लवितः कोरकितो विकसितश्च मदनः॥
MSS_0257 अङ्केकृत्वोत्तमाङ्गं प्लवगबलपतेः पादमक्षस्य हन्तुर् दत्वोत्सङ्गे सलीलं त्वचि कनकमृगस्याङ्गशेषं निधाय। बाणं रक्षः कुलघनं प्रगुणितमनुजेनादरात्तीक्ष्णमक्ष्णः कोणेनावेक्षमाणस्त्वदनुजवचने दत्तकर्णोऽयमास्ते॥
MSS_0258 अङ्के वृद्धिमुपागतं शिशुतया सर्वाङ्गमालिङ्गितं मत्स्यः श्रीपरिरम्भनिर्भरतरव्याकोशकोषोन्मुखैः। आशाप्तैः परिपीयमानमनिशं निःस्पन्दमिन्दिन्दिरैर् दूरादेव निमेषशून्यनयनः पद्मं समुद्वीक्षते॥
MSS_0259 अङ्केषु शून्यविन्यासाद् वृद्धिः स्यात्तु दशाधिका। तस्माज्ज्ञेया विशेषेण अङ्कानां वामतो गतिः॥
MSS_0260 अङ्कोल्लक्वाथतोयेन मिश्रितं घृतमाक्षिकम्। वसा किटिकुङ्गाणाम् एतैः सिक्ता महीरुहाः॥
MSS_0261 अङ्कोल्लक्वथितं स्विन्नं नृमांसं छागदुग्धयुक्। पिण्याकसहितं मूले सहकारस्य निक्षिपेत्॥
MSS_0262 अङ्कोल्लतैलभावितम् उषितं गोशकृति कुमुदकन्दमलम्। करकाम्बुकर्दमभृते कलशे कुसुमं समुद्वहति॥
MSS_0263 अङ्कोल्लतैलसूकर- शिशुमारवसासु भावितं बीजम्। सद्यो रोहति निहितं भूमौ करकाम्भसा सिक्तम्॥
MSS_0264 अङ्कोल्लपत्रधपेन यद्वा केशसमन्वितैः। सक्तुभिः कटुतैलाक्तैर् याति मत्स्यविषं क्षयम्॥
MSS_0265 अङ्कोल्लबीजमज्जानां सूक्ष्मचूर्णं विधीयते। तिलतैलेन तच्चूर्णं सम्यक्कृत्वा च भावयेत्॥
MSS_0266 अङ्गं गलितं पलितं मुण्डं दन्तविहीनं जातं तुण्डम्। करधृतकम्पितशोभितदण्डं तदपि न मुञ्चत्याशा पिण्डम्॥
MSS_0267 अङ्गं चन्दनपङ्कपङ्कजबिसच्छेदावलीनं मुहुस् तापः शाप इवैष शोषणपटुः कम्पः सखीकम्पनः। श्वासाः संवृततारहाररुचयः संभिन्नचीनांशुका जातः प्रागतिदाहवेदनमहारम्भः स तस्या ज्वरः॥
MSS_0268 अङ्गं चन्दनपाण्डु पल्लवमृदुस्ताम्बूलताम्रोऽवरो धारायन्त्रजलाभिषेककलुषे धौताञ्जने लोचने। अन्तःपुष्पसुगन्धिरार्द्रकबरी स्वच्छं तनीयोऽम्बरं कान्तानां कमनीयतां बिदधते ग्रीष्मेऽपराह्णगमे॥
MSS_0269 अङ्गं दक्षिणमारुह्य वामेनोत्तरति स्फुटम्। तदा हानिकरी ज्ञेया व्यत्ययेन तु लाभदा॥
MSS_0270 अङ्गं दमनपत्त्राभमङ्गे यस्मिन् प्रतीयते। विद्याद्दमनवज्रं तु तीक्ष्णधारं महागुणम्॥
MSS_0271 अङ्गं प्रतीयते यत्र बहुग्रन्थिसमन्वितम्। दुर्लभं तन्महामूल्यं ग्रन्थिवज्रकमुच्यते॥
MSS_0272 अङ्गं भूषणनिकरो भूषयतीत्येष लौकिको वादः। अङ्गानि भूषणानां कामपि सुषमामजीजनंस्तस्याः॥
MSS_0273 अङ्गं येन रथीकृतं नयनयोर्युग्मं रथाङ्गीकृतं पत्रं स्वं रथकर्मसारत्थिकृतं श्वासस्तुरंगीकृताः। कोदऽडीकृतमात्मवीर्यमचिरान्मौर्वीकृतं भूषणं वामाङ्गं विशिखीकृतं दिशतु नः क्षेमं स धन्वी पुमान्॥
MSS_0274 अङ्गणं तदिदमुन्मदद्विप- श्रेणिशोणितविहारिणो हरेः। उल्लसत्तरुणकेलिपल्लवां सल्लकीं त्यजति किं मतङ्गजः॥
MSS_0275 अङ्गणवेदिर्वसुधा कुल्या जलधिः स्थली च पातालम्। वल्मीकश्च सुमेरुः कृतप्रतिज्ञस्य धीरस्य॥
MSS_0276 अङ्गदोषपरित्यक्तश् चतुर्मार्गकृतश्रमः। ज्ञाता कुलकवाद्यस्य रञ्जको वादकः स्मृतः॥
MSS_0277 अङ्गनानामिवाङ्गानि गोप्यन्ते स्वगुणा यदा। तदा ते स्पृहणीयाः स्युर् इमे ह्यत्यन्तदुर्लभाः॥
MSS_0278 अङ्गनामङ्गनामन्तरे माधवो माधवं माधवं चान्तरेणाङ्गना। इत्थमाकल्पिते मण्डले मध्यगः संजगौ वेणुना देवकीनन्दनः॥
MSS_0279 अङ्गन्यासस्ततः कार्यः शिवोक्तः सिद्धिमिच्छता। आचार्येण च शिष्यस्य पापघ्नो विघ्ननाशनः॥
MSS_0280 अङ्गप्रत्यङ्गजः पुत्रो हृदयाच्चापि जायते। तस्मात् प्रियतरो मातुः प्रियत्वान्न तु बान्धवः॥
MSS_0281 अङ्गप्रत्यङ्गभागेन ततः पिण्डः प्रजायते। चर्मणाच्छादितः सप्त धातवः सुय्रनुक्रमात्॥
MSS_0282 अङ्गमङ्गेन संपीड्य मांसं मांसेन तु स्त्रियः। पुराहमभवं प्रीतो यत्तन्मोहविजृम्भितम्॥
MSS_0283 अङ्गमनङ्गक्लिष्टं सुखयेदन्या न मे करस्पर्शात्। नोच्छ्वसिति तपनकिरणैश् चन्द्रस्येवांशुभिः कुमुदम्॥
MSS_0284 अङ्गयुक्तः कृतास्रश्च कुर्वन् सम्यक्पुरोविधिम्। विजानन् सिद्धसाध्यादीन् वैरिणोऽस्त्रैर्न पीड्यते॥
MSS_0285 अङ्गसङ्गात् तथा जीवो भजते प्राकृतान् गुणान्। अहंकाराभिभूतः सन् भिन्नस्तेभ्योऽपि सोऽव्ययः॥
MSS_0286 अङ्गाः संजातभङ्गाद्यनवनवसतिप्राप्तरङ्गाः कलिङ्गास् तैलङ्गाःस्वर्गगङ्गाभिषवणमतयः शीर्यदङ्गाश्च वङ्गाः। लाटाःस्विद्यल्ललाटाः पदगमनदृढाश्वासलोलाश्च चोला जायन्ते श्रीनिजाम पृथुरण भवतः प्रौढनिःसाणनादात्॥
MSS_0287 अङ्गाकृष्टदुकूलया सरभसं गूढौ भुजाभ्यां स्तनाव् आकृष्टे जघनांशुके कृतमधः संसक्तमूरुद्वयम्। नाभीमूलनिबद्धचक्षुषि मयि व्रीडानताङ्ग्या तया दीपः स्फूत्कृतवातवेपितशिखः कर्णोत्पलेनाहतः॥
MSS_0288 अङ्गाकृष्टिर्व्यथयति नखाङ्केषु वक्षोजकुम्भा- वास्यं जृम्भा दशनवसने दन्तदष्टं दुनोति। यान्त्याः खेदं व्रजति करजश्रेणिषु श्रोणिभागः प्रातर्याति प्रगुणतरतां वैशसं नैशमस्याः॥
MSS_0289 अङ्गाङ्गमागते शत्रौ किं करोति परिच्छदः। राहुणा ग्रसिते चन्द्रे किं किं भवति तारकैः॥
MSS_0290 अङ्गाङ्गिभावमज्ञात्वा कथं सामर्थ्यनिर्णयः। पश्य टिट्टिभमात्रेण समुद्रो व्याकुलीकृतः॥
MSS_0291 अङ्गानामतितानवं कुत इदं कम्पश्च कस्मात् कुतो मुग्धे पाण्डुकपोलमाननमिति प्राणेश्वरेपृच्छति। तन्व्या सर्वमिदं स्वभावत इति व्याहृत्य पक्ष्मान्तर- व्यापी बाष्पभरस्तया वलितया निःश्वस्य मुक्तोऽन्यतः॥
MSS_0292 अङ्गानि खेदयसि किं शिरीषकुसुमपरिपेलवानि मुधा। अयमीहितकुसुमानां संपादयिता तवास्ति दासजनः॥
MSS_0293 अङ्गानि चन्दनरजःपरिधूसराणि ताम्बूलरागसुभगोऽधरपल्लवश्च। स्वच्छाञ्जने च नयने वसनं तनीयः कान्तासु भूषणमिदं विबह्वश्च शेषः॥
MSS_0294 अङ्गानि दत्त्वा हेमाङ्गि प्राणान् क्रीणासि चेन् नृणाम्। युक्तमेतन् न तु पुनः कोणं नयनपद्मयोः॥
MSS_0295 अङ्गानि धीपटुत्वं शक्तिर्दशनाः शनैर्विशीर्यन्ते। निखिलेन्द्रियाणि येषां चिरायुषस्ते नरा ज्ञेयाः॥
MSS_0296 अङ्गानि निद्रालसविभ्रमाणि वाक्यानि किंचिन् मदलालसानि। भ्रूक्षेपजिह्मानि च वीक्षितानि चकार कामः प्रमदाजनानाम्॥
MSS_0297 अङ्गानि मे दहतु कान्तवियोगवह्निः सम्रक्षतु प्रियतमं हृदि वर्ततेऽसौ। इत्याशया शशिमुखी जलदश्रुवारि- धाराभिरुष्णमभिषिञ्चति हृत्प्रदेशम्॥
MSS_0298 अङ्गानि श्लथनिः सहानि नयते मुग्धालसे विभ्रमश्- वासोत्कम्पितकोमलस्तनमुरः सायाससुप्ते भ्रुवौ। किं चान्दोलनकौतुकव्युपरतावास्येषु वामभ्रुवां स्वेदाम्भः स्तपिताकुलालकलतेष्वावासितो मन्मथः॥
MSS_0299 अङ्गामोदसमोच्छलद्घृणिपतद्भृङ्गावलीमालित- स्फूर्जल्लञ्छनसूत्रगुम्फितमिलन्नीलोत्पलश्रीरिव। निर्यत्पादनखोन्मुखांशुविसरस्रग्दन्तुरः स्मर्यतां मञ्जुश्रीः सुरमुक्तमञ्जरिशिखावर्षैरिवाभ्यर्चितः॥
MSS_0300 अङ्गारपूर्वे गमने च लाभः सोमे शनौ दक्षिणमर्थलाभम्। बुधे गुरौ पश्चिमकार्यसिद्धी रवौ भृगौ चोत्तरमर्थलाभः॥
MSS_0301 अङ्गारशूलाश्मपलालकेश- विस्तीर्णविट्चर्ममृतेषु दृष्टः। श्वा मूत्रयन्यच्छति कार्यनाशं दारिद्र्यमृत्युप्रमुखाननर्थान्॥
MSS_0302 अङ्गारसदृशी नारी घृतकुम्भसमः पुमान्। ये प्रसक्ता विलीनास्ते ये स्थितास्ते पदे स्थिताः॥
MSS_0303 अङ्गारसदृशी योषित् सर्पिःकुम्भसमः पुमान्। तस्याः परिसरे ब्रह्मन् स्थातव्यं न कदाचन॥
MSS_0304 अङ्गारहासिषु विलासगृहोदरेषु तल्पेषु तूलपटकल्पितवेष्टनेषु। उष्णेषु च प्रणयिनीकुचमण्डलेषु शान्तिं जगाम शिशिरस्य तुषारगर्वः॥
MSS_0305 अङ्गारैः खचितेव भूर्वियदपि ज्वालाकरालं करैस् तिग्मांशोः किरतीव तीव्रमभितो वायुः कुकूलानलम्। अप्यम्भांसि नखंपचानि सरितामाशा ज्वलन्तीव च ग्रीष्मेऽस्मिन्नववह्निदीपितमिवाशेषं जगद्वर्तते॥
MSS_0306 अङ्गारैः शाकवृक्षस्य चूर्णितैः सघृतैस्त्र्यहम्। दत्तैर्नश्यत्यतीसारस्त्र्य् अहं पानीयवारणात्॥
MSS_0307 अङ्गासङ्गिमृणालकाण्डमयते भृङ्गावलीनां रुचं नासामौक्तिकमिन्द्रनीलसरणिं श्वासानिलाद् गाहते। दत्तेयं हिमवालुकापि कुचयोर्धत्ते क्षणं दीपतां तप्तायःपतिताम्बुवत्करतले धाराम्बु संलीयते॥
MSS_0308 अङ्गीकुरु त्वमवधीरय वा वयं तु दासास्तवेति वचसैव जयेम लोकान्। एतावतैव सुकरो ननु विश्वमात- रुद्दण्डदण्डधरकिंकरमौलिभङ्गः॥
MSS_0309 अङ्गीकुर्वन्ति भङ्गीमखिलगिरिगणास्तप्तजाम्बूनदीयां दूरीकुर्वन्ति पूरीकृतकनकगिरिस्फारगवं च यस्याः। उन्मत्तध्वान्तधारासुरवरपटलीदाहसञ्जातकीर्तिः सेयं प्राची प्रदीप्तिर्दलयतु दुरितं सर्वदा सर्वदा मे॥
MSS_0310 अङ्गीकुर्वन्नमृतरुचिरामुत्पतिष्णोस्सलीलं छायामन्तस्तव मणिमयो माल्यवानेष शैलः। शोभां वक्ष्यत्यधिकललितां शोभमानामतीन्दोर् देवस्यादेरुपजनयतो मानसादिन्दुबिम्बम्॥
MSS_0311 अङ्गीकृततितिक्षः सेड् गुणी निष्ठापरो यथा। मृषिस्तथा विजयते श्रीरामो राजसत्तमः॥
MSS_0312 अङ्गीकृत्ताः क्षतिमिमामपि ये विषह्य गोप्तुं गुणान् किमिति वाञ्छसि तान्मुधैव। मुक्तामणेर्विमलरूपतया नितान्तम् एते तव स्वयमपि प्रकटीभवन्ति॥
MSS_0313 अङ्गुलिभङ्गविकल्पन- विविधविवादप्रवृत्तपाण्डित्यः। जपचपलोष्ठः सजने ध्यानपरो नगररथ्यासु॥
MSS_0314 अङ्गुलीकिसलयाग्रतर्जनं भ्रूविभङ्गकुटिलं च वीक्षितम्। मेखलाभिरसकृच्च बन्धनं वञ्चयन् प्रणयिनीरवाप सः॥
MSS_0315 अङ्गुलीभिः कुरङ्गाक्ष्याः शोभते मुद्रिकावलिः। प्रोतेव बाणैः पञ्चेषोः सूक्ष्मा लक्ष्यपरम्परा॥
MSS_0316 अङ्गुलीभिरिव केशसंचयं संनिगृह्य तिमिरं मरीचिभिः। कुड्मलीकृतसरोजलोचनं चुम्बतीव रजनीमुखं शशी॥
MSS_0317 अङ्गुल्यः पञ्चमे मासे दृष्टिकुक्षौ च षष्ठमे। संचारः सप्तमे मासे अष्टमे नयनेषु च॥
MSS_0318 अङ्गुल्यः पल्लवान्यासन् कुसुमानि नखार्चिषः। बाहू लते वसन्तश्रीस् त्वं नः प्रत्यक्षचारिणी॥
MSS_0319 अङ्गुल्यग्रनखेन बाष्यसलिलं विक्षिप्य विक्षिप्य किं तूष्णीं रोदिषि कोपने बहुतरं फूत्कृत्य रोदिष्यसि। यस्यास्ते पिशुनोपदेशवचनैर्मानेऽतिभूमिं गते निर्विण्णोऽनुनयं प्रति प्रियतमो मध्यस्थतामेष्यति॥
MSS_0320 अङ्गुल्यग्रनिरोधतस्तनुतरां धारामियं तन्वती कर्कया न परं पयो निपुणिका दातुं प्रपापालिका। विश्लिष्टाङ्गुलिना करेण दशनापाडं शनैः पान्थ हे निश्पन्दोर्ध्वविलोचनस् त्वमपि हा जानासि पातुं पयः॥
MSS_0321 अङ्गुल्यग्रेण यज्जप्तं यज्जप्तं मेरुलङ्घने। व्यग्रचित्तेन यज्जप्तं त्रिविधं निष्फलं भवेत्॥
MSS_0322 अङ्गुल्या कः कवाटं प्रहरति कुटिले माधवः किं वसन्तो नो चक्री किं कुलालो न हि धरणिधरः किं द्विजिह्वः फणीन्द्रः। नाहं घोराहिमर्दी किमसि खगपतिर्नो हरिः किं कपीन्द्रः इत्येवं गोपकन्याप्रतिवचनजितः पातु वश्चक्रपाणिः॥
MSS_0323 अङ्गुष्ठतर्जनीभ्यां गा घ्राणे संगृह्य नामयेत्। मन्त्रेणानेन वश्याः स्युः पशवोऽश्वादयस्तथा॥
MSS_0324 अङ्गुष्ठनखदम्भेन पादयोः पतितः किमु। विभाति वक्त्रविजितः शशी विगतकल्मषः॥
MSS_0325 अङ्गुष्ठनखमूले तु तर्जन्यग्रं सुसंस्थितं। मत्सरी सा च विज्ञेया चित्रलक्ष्यस्य वेधने॥
MSS_0326 अङ्गुष्ठाक्रमवक्रिताङ्गुलिरधः पादार्धनीरुद्धभूः पार्श्वाद्वेगकृतो निहत्य कफणिद्वन्द्वेन दंशान्मुहुः। न्यग्जानुद्वययन्त्रयन्त्रितघटीवक्त्रान्तरालस्खलद् धाराध्वानमनोहरं सखि पयो गां दोग्धि गोपालकः॥
MSS_0327 अङ्गुष्ठाग्रे तु तर्जन्या मुखं यत्र निवेशितं। काकतुण्डी च विज्ञेया सूक्ष्मलक्ष्येषु योजिता॥
MSS_0328 अङ्गुष्ठे पदगुल्फजानुजघने नाभौ च वक्षःस्तने कक्षाकण्ठकपोलदन्तवसने नेत्रालिके मूर्धनि। शुक्लाशुक्लविभागतो मृगदृशामङ्गेष्वनङ्गस्थिती- रूर्ध्वाधोगमनेन वामपदगाः पक्षद्वये लक्षयेत्॥
MSS_0329 अङ्गुष्ठोदरमात्रं विशेषवित्प्राप्य पद्मरागमणिम्। सुखसंवाह्यमनुत्तरं अर्थं किं तेन नाप्नोति॥
MSS_0330 अङ्गेन केनापि विजेतुमस्या गवेष्यते किं चलपत्रपत्रं। न चेद्विशेषादितरच्छदेभ्यस् तस्यास्तु कम्पस्तु कुतो भयेन॥
MSS_0331 अङ्गेन गात्रं नयनेन वक्त्रं न्यायेन राज्यं लवणेन भोज्यं। धर्मेण हीनं खलु जीवितं च न राजते चन्द्रमसा विना निशा॥
MSS_0332 अङ्गेऽनङ्गज्वरहुतवहश्चक्षुषि ध्यानमुद्रा कण्ठे जीवः करकिसलये दीर्घशायी कपोलः। अंसे वीणा कुचपरिसरे चन्दनं वाचि मौनं तस्याः सर्वं स्थितमिति न तु त्वां विना क्वापि चेतः॥
MSS_0333 अङ्गेनाङ्गं प्रतनु तनुना गाढतप्तेन तप्तं सास्रेप्यास्रद्रुतमविरतोत्कण्ठमुत्कण्ठितेन। अष्णोच्छ्वासं समधिकतरोच्छ्वासिना दूरवर्ती संकल्पैस्ते विशति विधिना वैरिणा रुद्धमार्गः॥
MSS_0334 अङ्गेनाङ्गमनुप्रविश्य मिलतो हस्तावलेपादिभिः का वार्ता युधि गन्धसिन्धुरपतेर्गन्धोऽपि चेत्के द्विपाः। जेतव्योऽस्ति हरेः स लाञ्छनमतो वन्दामहे तामभूद् यद्गभ शरभः स्वयंजय इति श्रुत्वापि यो नाङ्कितः॥
MSS_0335 अङ्गेषु चतुरश्रत्वं समपादौ लताकरौ। प्रारम्भे सर्वनृत्यानाम् एतत्सामान्यमुच्यते॥
MSS_0336 अङ्गेषु मुख्या द्विजमध्यसंस्था वाणानुसंधान परासि नित्यं। अधं स्थिरप्रेमरसा रसज्ञे नरस्तुतिं संत्यज कर्णवत् त्वं॥
MSS_0337 अङ्गेष्वाभरणं करोति बहुशः पत्रेऽपि संचारिणि प्राप्तं त्वां परिशङ्कते वितनुते शय्यां चिरं ध्यायति। इत्याकल्पविकल्पतल्परचनासङ्कल्पलीलाशत- व्यासक्तापि विना त्वया वरतनुर्नैषा निशां नेष्यति॥
MSS_0338 अङ्गैः सुकुमारतरैः सा कुसुमानां श्रियं प्रहरति। विकलयति कुसुमबाणो बाणालीभिर्मम प्राणान्॥
MSS_0339 अङ्गैरन्तर्निहितवचनैः सूचितः सम्यगर्थः पादन्यासो लयमनुगतस्तन्मयत्वं रसेषु। शाखायोनिर्मृदुरभिनयस्तद्विकल्पानुवृत्तौ भावो भावं नुदति विषयाद्रागबन्धः स एव॥
MSS_0340 अङ्घ्रिदण्डो हरेरूर्ध्वम् उत्क्षिप्तो बलिनिग्रहे। विधिविष्टरपद्मस्य नालदण्डो मुदेऽस्तु वः॥
MSS_0341 अचकमत सपल्लवां धरित्रीं मृदुसुरभिं विरहय्य पुष्पशय्याम्। भृशमरतिमवाप्य तत्र चास्यास् तव सुखशीतमुपैतुमङ्कमिच्छा॥
MSS_0342 अचञ्चलं मुग्धमुदञ्चितं दृशोर् अनुन्नतं श्रीमदुरो मृगीदृशः। अभङ्गुराकूतवती गतिर्भ्रुवोर् अबद्धलक्ष्यं क्वचिदुत्कमान्तरम्॥
MSS_0343 अचतुर्वदनो ब्रह्मा द्विबाहुरपरो हरिः। अभाललोचनः शंभुर् भगवान् बादरायणः॥
MSS_0344 अचलं चलदिव चक्षुः प्रकृतमपीदं समुद्यदिव वक्षः। अतदिव तदपि शरीरं संप्रति वामभ्रुवो जयति॥
MSS_0345 अचला कमला कस्य कस्य मित्रं महीपतिः। शरीरं च स्थिरं कस्य कस्य वश्या वराङ्गना॥
MSS_0346 अचला कमला हि कस्य कस्य क्षितिपालः किल मित्रमस्ति लोके। इह वश्यतमा च कस्य वेश्या स्थिरमप्यस्ति च कस्य देहमत्र॥
MSS_0347 अचिन्तनीया विधिवञ्चनेयं यदम्बुजाक्षी स्थविरस्य भर्तुः। स्वयं समादाय करं निधाय वक्षोजयुग्मे स्वपिति श्वसन्ती॥
MSS_0348 अचिन्तितानि दुःखानि यथैवायान्ति देहिनाम्। सुखान्यपि तथा मन्ये दैवमत्रातिरिच्यते॥
MSS_0349 अचिन्त्यमतिदुःसहं त्रिविधदुःखमेनोऽर्जितं चतुर्विधगतिश्रितं भवभृता न किं प्राप्यते। शरीरमसुखाकरं जगति गृह्णता मुञ्चता तनोति न तथाप्ययं विरतिमूर्जितां पापतः॥
MSS_0350 अचिन्त्याः पन्थानः किमपि महतामन्धकरिपोर् यदक्ष्णोऽभूत् तेजस्तदकृत कथाशेषमदनम्। मुनेर्नेत्रादत्रेर्यदजनि पुनर्ज्योतिरहह प्रतेने तेनेदं मदनमयमेव त्रिभुवनम्॥
MSS_0351 अचिरात् परात्मनिष्ठा भवति यतस्तत्क्रियेत चतुरेण क्लेशेन् कामदमनं धिगेकदारञ्जयन्तमात्मानम्॥
MSS_0352 अचिरादुपकर्तुराचरेद् अथ वात्मौपयिकीमुपक्रियाम्। पृथुरित्थमथाणुरस्तु सा न विशेषे विदुषामिह ग्रहः॥
MSS_0353 अचिराधिष्ठितराज्यः शत्रुः प्रकृतिष्वरूढमूलत्वात्। नवसंरोपणशिथिलस् तरुरिव सुकरः समुद्धर्तुम्॥
MSS_0354 अचिरेण परस्य भूयस्ॐ विपरीतां विगणय्य चात्मनः। क्षययुक्तिमुपेक्षते कृती कुरुते तत्प्रतिकारमन्यथा॥
MSS_0355 अचिरेण रोचते मे दिवसानेवं वृथातिवाहयते। श्रितकृष्णपक्षगतये वयस्य काम्यस्तनीविरहः॥
MSS_0356 अचुम्बि या चन्दनबिन्दुमण्डली नलीयवक्त्रेण सरोजतर्जिना। श्रियं श्रिता काचन तारकासखी कृताशशाङ्कस्य तयाङ्कवर्तिनी॥
MSS_0357 अचेतना अपि प्रायो मैत्रीमेवानुबध्यते। स्ववृद्धात् क्षीयते क्षीरात् क्षीरात् प्रागेव वारिणा॥
MSS_0358 अचेष्टमानमासीनं श्रीः कंचिदुपतिष्ठति। कश्चित् कर्माणि कुर्वन् हि न प्राप्यमधिगच्छति॥
MSS_0359 अचोद्यमानानि यथा पुष्पाणि च फलानि च। स्वकालं नातिवर्तन्ते तथा कर्म पुराकृतम्॥
MSS_0360 अच्छप्रकाशवति चन्द्रमसि प्रियेऽस्मिन्न् आह्लादकारिणि सुधावति पूर्णबिम्बे। धाता विचिन्त्य मनसाखिलदृष्टिपातं हर्तुं चकार किमु कज्जलबिन्दुयोगम्॥
MSS_0361 . . . . . . अच्छलं मित्रभावेन सतां दारावलोकनम्
MSS_0362 अच्छाच्छचन्दनरसार्द्रकरा मृगाक्ष्यो धारागृहाणि कुसुमानि च कौमुदी च। मन्दो मरुत् सुमनसः शुचि हर्म्यपृष्ठं ग्रीष्मे मदं च मदनं च विवर्धयन्ति॥
MSS_0363 अच्छासु हंस इव बालमृणालिकासु भृङ्गो नवास्विव मधुद्रुममञ्जरीषु। कोऽवन्तिभर्तुरपरो रसनिर्भरासु पृथ्वीपतिः सुकविसूक्तिषु बद्धभावः॥
MSS_0364 अच्छिद्रमस्तु हृदयं परिपूर्णमस्तु मौखर्यमस्तमितमस्तु गुरुत्वमस्तु। कृष्णप्रिये सखि दिशामि सदाशिषस्ते यद्वासरे मुरलि मे करुणां करोषि॥
MSS_0365 अच्छिन्नं नयनाम्बु बन्धुषु कृतं चिन्ता गुरुष्वर्पिता दत्तं दैन्यमशेषतः परिजने तापः सखीष्वाहितः। अद्य श्वः परनिर्वृतिं भजति सा श्वासैः परं खिद्यते विश्रब्धो भव विप्रयोगजनितं दुःखं विभक्तं तया॥
MSS_0366 अच्छिन्नमेखलमलब्धदृढोपगूढम् अप्राप्तचुम्बनमवीक्षितवक्त्रकान्ति। कान्ताविमिश्रवपुषः कृतविप्रलम्भ- सम्भोगसख्यमिव पातु वपुः स्मरारेः॥
MSS_0367 अच्छिन्नामृतबिन्दुवृष्टिसदृशीं प्रीतिं ददत्या दृशां याताया विगलत्पयोधरभराद्द्रष्टव्यतां कामपि। अस्याश्चन्द्रमसस्तनोरिव करस्पर्शास्पदत्वं गता नैते यन्मुकुलीभवन्ति सहसा पद्मास्तदेवाद्भुतम्॥
MSS_0368 अच्छेद्योऽयमदाह्योऽयम् अक्लेद्योऽशोष्य एव च। नित्यः सर्वगतः स्थाणुर् अचलोऽयं सनातनः॥
MSS_0369 अच्युतचरणतरङ्गिणि शशिशेखरमौलिमालतीमाले। त्वयि तनुवितरणसमये हरता देया न मे हरिता॥
MSS_0370 अच्युतभक्तिवशादिह समभावस्तत्प्रसङ्गेन। सा रमतेरभ्युदयति रतिरिति नैवाद्भुतं किंचित्॥
MSS_0371 अच्युतानन्तगोविन्दनामोच्चारणभेषजात्। नश्यन्ति सकला रोगाः सत्यं सत्यं वदाम्यहम्॥
MSS_0372 अजनि प्रतिदिनमेषा कर्दमशेषा मदङ्गसङ्गेन। प्रतिनिशमपूरि पम्पा दक्षिणसंपातिभिः सलिलैः॥
MSS_0373 अजनि भगवानस्माद्वेधाः शिरःसु सुधाभुजां कृतपदमिदं चैतद्देव्याः श्रियो धृतिमन्दिरम्। तदिह भुवनाभोगश्लाघ्ये सरोरुहि यच्चिरं शशधर तव द्वेषारम्भः स एष जडग्रहः॥
MSS_0374 अजनि रजनिरन्या चन्द्रमः कान्तिवन्या- विपुलचपलवीचिव्याचिता काचिदेव। सतरुगिरिसरिद्भिः किं हरिद्भिः समेतं धवलिमनि धरित्रीमण्डलं मग्नमेतत्॥
MSS_0375 अजनि शिशिरशीलं शैवलं सागरे यच् चिकुरमकृत कामस्तन्वि ते किं न तेन। वहति कुटिलमेनं हेतुना केन मूर्ध्ना वदनविधुरयं चेत् सोदरो नादसीयः॥
MSS_0376 अजन्मा पुरुषस्तावद् गतासुस्तृणमेव वा। यावन्नेषुभिरादत्ते विलुप्तमरिभिर्यशः॥
MSS_0377 अजन्यकम्पाः शूरा ये नित्यमप्यपराङ्मुखाः। दर्शयन्त्यपरागेण परेभ्यश्चित्ररूपवत्॥
MSS_0378 अजरामरवत् प्राज्ञो विद्यामर्थं च चिन्तयेत्। गृहीत इव केशेषु मृत्युना धर्ममाचरेत्॥
MSS_0379 अजवच्चर्वणं कुर्याद् गजवत् स्नानमाचरेत्। राजवत् प्रविशेद्ग्रामं चोरवद्गमनं चरेत्॥
MSS_0380 अजस्य गृह्णतो जन्म निरीहस्य हतद्विषः। स्वपतो जागरूकस्य याथात्म्यं वेद कस्तव॥
MSS_0381 अजस्रं लसत्पद्मिनी वृन्दसङ्गं मधूनि प्रकामं पिबन्तं मिलिन्दम्। रविर्मोचयत्यब्जकारागृहेभ्यो दयालुर्हि नो दुष्टवद् दोषदर्शी॥
MSS_0382 अजस्रभूमीतटकुट्टनोत्थितैर् उपास्यमानं चरणेषु रेणुभिः। रयप्रकर्षाध्ययनार्थमागतैर् जनस्य चेतोभिरिवाणिमाङ्कितैः॥
MSS_0383 अजस्रमभ्यासमुपेयुषा समं मुदैव देवः कविना बुधेन च। दधौ पटीयान् समयं नयन्नयं दिनेश्वरश्रीरुदयं दिने दिने॥
MSS_0384 अजस्रमारोहसि दूरदीर्घां संकल्पसोपानततिं तदीयाम्। श्वासान् स वर्षत्यधिकं पुनर्यद् ध्यानात्तव त्वन्मयतां तदाप्य॥
MSS_0385 अजा इव प्रजा मोहाद् यो हन्यात् पृथिवीपतिः। तस्यैका जायते तृप्तिर् न द्वितीया कथंचन॥
MSS_0386 अजागलस्थस्तन उष्ट्रपुच्छं कक्षान्तरे केशमथाण्डयुग्मम्। त्वां संसृजन् सायणमायणादौ ब्रह्माग्रगण्यो न बभूव पूज्यः॥
MSS_0387 अजाङ्घ्रिनिर्दत्तरजश्चयापि कपालिना बद्धरसापि कामम्। ततोऽप्यधोधः पतितापि नित्यं गङ्गा कुसङ्गापि पुनाति लोकान्॥
MSS_0388 अजाजीजम्बाले रजसि मरिचानां च लुठिताः कटुत्वादुष्णत्वाज्जनितरसनौष्ठव्यतिकराः। अनिर्वाणोत्थेन प्रबलतरतैलाक्ततनवो मया सद्यो भृष्टाः कतिपयकवय्यः कवलिताः॥
MSS_0389 अजातमृतमूर्खाणां वरमाद्यौ न चान्तिमः। सकृद्दुःखकरावाद्याव् अन्तिमस् तु पदे पदे॥
MSS_0390 अजातमृतमूर्खेभ्यो मृताजातौ सुतौ वरम्। यतस्तौ स्वल्पदुःखाय यावज्जीवं जडो दहेत्॥
MSS_0391 अजातरोमामतिसुन्दराङ्गीं शृङ्गारवल्लीमिव राजकन्याम्। भुक्त्वा द्रुतं क्वापि गतो न चेत् स्याः स्यात्ते तदानर्थनिपात एव॥
MSS_0392 अजाधूलिरिव त्रस्तैर् मार्जनीरेणुवज्जनैः। दीपखट्वोत्थच्छायेव त्यज्यते निर्धनो जनः॥
MSS_0393 अजानता भवेत्कश्चिद् अपराधः कुतो यदि क्षन्तव्यमेव तस्याहुः सुपरीक्ष्य परीक्षया॥
MSS_0394 अजानती कापि विलोकनोत्सुका समीरधूतार्धमपि स्तनांशुकम्। कुचेन तस्मै चलतेऽकरोत् पुरः पुराङ्गना मङ्गलकुम्भसंभृतिम्॥
MSS_0395 अजानन् माहात्म्यं पतति शलभस् तीव्रदहने स मीनोऽप्यज्ञानाद् बडिशयुतमश्नातु पिशितम्। विजानन्तोऽप्येते वयमिह विपज्जालजटिलान् न मुञ्चामः कामानहह गहनो मोहमहिमा॥
MSS_0396 अजामूत्रं च तद्विष्ठा सूकरस्य तथैव विट्। बुद्बुदं लेपतो हन्यान् मण्डलिक्ष्वेडसंभवम्॥
MSS_0397 अजायन्तैतस्मादमृतशशिलक्ष्मीप्रभृतयः परित्राताश्चेन्द्रात् कुलशिखरिणः पूर्वयमुना। उपेता इत्येवं तव जलनिधे तीरमधुना विगर्जाभिः किं नः श्रुतिपुटमहो जर्जरयसि॥
MSS_0398 अजायुद्धमृषिश्राद्धं प्रभाते मेघडम्बरः। दम्पत्योः कलहश्चैव बह्वारम्भे लघुक्रिया॥
MSS_0399 अजारजः खररजस् तथा संमार्जनीरजः। दीपखट्वोत्थच्छाया च शक्रस्यापि श्रियं हरेत्॥
MSS_0400 अजारजः पर्वणि मैथुनानि श्मशानधूमो मठभोजनानि। रजस्वलानेत्रनिरीक्षणानि हरन्ति पुण्यानि दिवा कृतानि॥
MSS_0401 अजाविगर्दभोष्ट्राणां मार्जारमूषिकस्य च। रजांस्येतानि पापानि सर्वतः परिवर्जयेत्॥
MSS_0402 अजाश्वयोर्मुखं मेध्यं गावो मेध्यास्तु पृष्ठतः। ब्राह्मणाः पादतो मेध्याः स्त्रियो मेध्याश्च सर्वतः॥
MSS_0403 अजा सिंहप्रसादेन वने चरति निर्भयम्। राममासाद्य लङ्कायां लेभे राज्यं विभीषणः॥
MSS_0404 अजितेन्द्रियवर्गस्य नाचारेण भवेत् फलम्। केवलं देहखेदाय दुर्भगस्य विभूषणम्॥
MSS_0405 अजित्वा सार्णवामुर्वीम् अनिष्ट्वा विविधैर्मखैः। अदत्त्वा चार्थमर्थिभ्यो भवेयं पार्थिवः कथम्॥
MSS_0406 अजीयतावर्तशुभंयुनाभ्यां दोर्भ्यां मृणालं किमु कोमलाभ्याम्। निः सूत्रमास्ते घनपङ्कमृत्सु मूर्तासु नाकीर्तिषु तन्निमग्नम्॥
MSS_0407 अजीर्णं तपसः क्रोधो ज्ञानाजीर्णमहंकृतिः। परिनिन्दा क्रियांजीर्णम् अन्नाजीर्णं विषूचिका॥
MSS_0408 अजीर्णे भेषजं वारि जीर्णे वारि बलप्रदम्। भोजने चामृतं वारि भोजनान्ते विषापहम्॥
MSS_0409 अजेयः सुभगः सौम्यः त्यागी भोगी यशोनिधिः। भवत्यभयदानेन चिरंजीवी निरामयः॥
MSS_0410 अजैडकासूकरविड्विडङ्ग- किण्वोपचारेण च बीजपूरः। भूयोश्वमूत्राविलवारिसिक्तः फलानि धत्ते सुबहूनि शश्वत्॥
MSS_0411 अर्जितं स्वेन वीर्येण नान्यपाश्रित्य कंचन। फलशाकमपि श्रेयो भोक्तुं ह्यकृपणं गृहे॥
MSS_0412 अज्ञं कर्माणि लिम्पन्ति तज्ज्ञं कर्म न लिम्पति। लिप्यते रसनैवैका सर्पिषा करवद् यथा॥
MSS_0413 अज्ञः सुखमाराध्यः सुखतरमाराध्यते विशेषज्ञः। ज्ञानलवदुर्विदग्धं ब्रह्मापि नरं न रञ्जयति॥
MSS_0414 अज्ञतया प्रेम्णा वा चूडामणिमाकलय्य काचमणिम्। नृपतिर्वहेत शिरसा तेनासौ नह्यनर्घ्यमणिः॥
MSS_0415 अज्ञश्चाश्रद्दधानश्च संशयात्मा विनश्यति। नायं लोकोऽस्ति न परो न सुखं संशयात्मनः॥
MSS_0416 अज्ञस्तावदहं न मन्दधिषणः कर्तुं मनोहारिणीश् चाटूक्तीः प्रभवामियामिभवतो याभिः कृपापात्रताम्। आर्तेनाशरणेन किं तु कृपणेनाक्रन्दितं कर्णयोः कृत्वा सत्वरमे हि देहि चरणं मूर्धन्यधन्यस्य मे॥
MSS_0417 अज्ञातकालोचितकर्मयोगा रोगा इवाहर्निशि पश्यमानाः जगत्त्रये देवमनुष्यनागाः। प्रज्ञादरिद्राः खलु सर्व एव॥
MSS_0418 अज्ञातकुलशीलस्य वासो देयो न कस्यचित्। मार्जारस्य हि दोषेण हतो गृध्रो जरद्गवः॥
MSS_0419 अज्ञातकुलशीलेऽपि प्रीतिं कुर्वन्ति वानराः। आत्मार्थे च न रोदन्ति रोदन्ति त्वितरे जनाः॥
MSS_0420 अज्ञातदेशकालाश् चपलमुखा पङ्गवोऽपिस प्लुतयः। नवविहगा इव मुग्धा भक्ष्यन्ते धूर्तमार्जारैः॥
MSS_0421 अज्ञातदोषैर्दोषज्ञैर् उद्दूष्योभयवेतनैः। भेद्याः शत्रोरभिव्यक्तशासनैः सामवायिकाः॥
MSS_0422 अज्ञातनामवर्णेष्व् आत्मापि ययार्प्यते धनांशेन। तस्या अपि सद्भावं मृगयन्ते मोघसंकल्पाः॥
MSS_0423 अज्ञातपाण्डित्यरहस्यमुद्रा ये काव्यमार्गे दधतेऽभिमानम्। ते गारुडीयाननधीत्य मन्त्रान् हालाहलास्वादनमारभन्ते॥
MSS_0424 अज्ञातभाविचौरादि दोषैर्नित्यविनाशिना। हास्यैकहेतुना लोके गणकस्य धनेन किम्॥
MSS_0425 अज्ञातमहिमा वाणी शिवं स्तौतु रसोन्मदा। रसातिरेकादौचित्यभङ्गः स्त्रीणां क्व लभ्यते॥
MSS_0426 अज्ञातमातृल लन- मैणशिशुं कश्चिदङ्कमारोप्य। अद्यापि रक्षसि विधो धर्मात्मा कोनु भवदन्यः॥
MSS_0427 अज्ञातवीवधासारतोयसस्यो व्रजेत्तु यः परराष्ट्रं न भूयः स स्वराष्ट्रमधिगच्छति॥
MSS_0428 अज्ञातशास्त्रसद्भावाञ् छास्त्रमात्रपरायणान्। त्यजेद् दूराद् भिषक्पाशान् पाशान् वैवस्वतानिव॥
MSS_0429 अज्ञाताः पुरुषा यस्य प्रविशन्ति महीपतेः। दुर्गं तस्य न संदेहः प्रविशन्ति द्रुतं द्विषः॥
MSS_0430 अज्ञातागममीलिताक्षियुगलं किं त्वं मुधा तिष्ठसि ज्ञातोसि प्रकटप्रकम्पपुलकैरङ्गै स्फुटं मुग्धया। मुञ्चैनां जड किं न पश्यसि गलद्बाष्पाम्बुधौ ताननां सख्यैवं गदिते विमुच्य रभसात् कण्ठेवलग्नो युवा॥
MSS_0431 अज्ञातेन्दुपराभवं परिलसद्व्यालोलनेत्राञ्जनं भ्रान्तभ्रू लतमैणनाभितिलकं श्रीखण्डपत्रालकम्। बन्धूकाधरसुन्दरं सुरमुनिव्यामोहि वाक्यामृतं त्रैलोक्याद्भुतपङ्कजं वरतनोरास्यं न कस्य प्रियम्॥
MSS_0432 अज्ञानं कारणं न स्याद् वियोगो यदि कारणम्। शोको दिनेषु गच्छत्सु वर्धतामपयाति किम्॥
MSS_0433 अज्ञानं खलु कष्टं क्रोधादिभ्योऽपि सर्वपापेभ्यः। अर्थं हितमहितं वा न वेत्ति येनावृतो लोकः॥
MSS_0434 अज्ञानं यत्फलं तस्य रसोऽधर्मः प्रकीर्तितः। भावोदकेन संवृद्धिस् तस्याश्रद्धा ऋतुः प्रिय॥
MSS_0435 अज्ञानतिमिरान्धस्य ज्ञानञ्जनशलाक्या। चक्षुरुन् मीलितं येन तस्मै श्रीगुरवे नमः॥
MSS_0436 अज्ञानप्रभवं हीदं यद्दुःखमुपलभ्यते। लोभप्रभवमज्ञानं वृद्धं भूयः प्रवर्धते॥
MSS_0437 अज्ञानमिह निदानं प्राग्रूपं जननमेव भवरोगे। पारिपाकः संसरणं भैषज्यं नैष्ठिकी शान्तिः॥
MSS_0438 अज्ञानवरषण्डेन प्रसुप्तो नरगर्द्दभः। कः समर्थः प्रबीद्धुं तं ज्ञानभेरीशतैरपि॥
MSS_0439 अज्ञानवलितो बाल्ये मदमूढश्च यौवने। वार्द्धके विह्वलाङ्गश्च कदा कुशलभाग्जनः॥
MSS_0440 अज्ञानाज्ज्ञानतो वापि जम्बूर्येन प्ररोपिता। गृहेऽपि स वसन्नित्यं यतिधर्मेण युज्यते॥
MSS_0441 अज्ञानात् कुरुते श्राद्धं योऽभिश्रवणवर्जितम्। श्राद्धहन्ता भवेत्कर्ता निराशाः पितरो गताः॥
MSS_0442 अज्ञानाज्ज्ञानतो वापि यद्दुरुक्तमुदाहृतम्। तत् क्षन्तव्यं युवाभ्यां मे कृत्वा प्रीतिपरं मनः॥
MSS_0443 अज्ञानाद्यदि वा ज्ञानात् कृत्वा कर्म विगर्हितम्। तस्माद् विमुक्तिमन्विच्छन् द्वितीयं न समाचरेत्॥
MSS_0444 अज्ञानाद्यदि वाधिपत्यरभसादस्मत्परोक्षं हृता सीतेयं प्रविमुच्यतां शठ मरुत्पुत्रस्य हस्तेऽधुना। नो चेल् लक्ष्मणमुक्तमार्गणगणच्छेदोच्छलच्छोणित- च्छत्रच्छन्नदिगन्तमन्तकपुरं पुत्रैर्वृतो यास्यसि॥
MSS_0445 अज्ञानान्धमबान्धवं कवलितं रक्षोभिरक्षाभिधैः क्षिप्तं मोहमहान्धकूपकुहरे दुर्हृद्भिराभ्य्न्तरैः। क्रन्दन्तं शरणागतं गतधृतिं सर्वापदामास्पदं मा मां मुञ्च महेश पेशलदृशा सत्रासमाश्वासय॥
MSS_0446 अज्ञानान्निरयं याति तथाज्ञानेन दुर्गतिम्। अज्ञानात् क्लेशमाप्नोति तथापत्सु निमज्जति॥
MSS_0447 अज्ञानामवनीभुजामहरः स्वर्णाभिषेकोत्सवाज् ज्ञातुः श्रीयुवरङ्गभूपरसिकश्लाघैव संमानना। सारासारविवेकशून्यरमणीसंभोगसाम्राज्यतः सारज्ञेन्दुमुखीविलोककपटश्चातुर्ययूनां मुदे॥
MSS_0448 अज्ञानामविरामलौकिकवचोभाजाममीषां पुनर् मन्त्रोच्चारण एव पर्यवसितं मौनव्रतं कर्मसु। ग्रामायव्ययलेखनेन नयतां कालानशेषानहो पारंपर्यत ईदृशामिह नृणां ब्राह्मण्यमन्यादृशम्॥
MSS_0449 अज्ञानेन पराङ्मुखीं परिभवादाश्लिष्य मां दुःखितां किं लब्धं शठ दुर्नयेन नयता सौभाग्यमेतां दशाम्। पश्यैतद्दयिताकुचव्यतिकरोन्मृष्टाङ्गरागारुणं वक्षस्ते मलतैलपङ्कशबलैर्वेणीपदैरङ्कितम्॥
MSS_0450 अज्ञानेनापिहिते विज्ञाने कर्म किं कुरुते। विकले चक्षुषि तमसा व्यादाय मुखं किमीक्षेत॥
MSS_0451 अज्ञानेनावृतो लोको मात्सर्यान्न प्रकाशते। लोभात् त्यजति मित्राणि सङ्गात् स्वर्गं न गच्छति॥
MSS_0452 अज्ञानेनावृतो लोको लोभेन च वशीकृतः। सङ्गन बहुभिर्नष्टस् तेन स्वर्गं न गच्छति॥
MSS_0453 अज्ञानैकहतो बाल्ये यौवने गृहतत्परः। वार्धकेऽपत्यचिन्तार्तः कर्मभिर्बध्यते पुनः॥
MSS_0454 अज्ञानोपहतो बाल्ये यौवने मदनाहतः। शेषे कलत्रचिन्तार्तः किं करोतु कदा जनः॥
MSS_0455 अज्ञश्चाश्रद्दधानश्च संशयात्मा विनश्यति॥ नायं लोकोऽस्ति न परो न सुखं संशयात्मनः॥
MSS_0456 अज्ञास्तरन्ति पारं विज्ञा विज्ञाय द्राङ्निमज्जन्ति। कथय कलावति केयं तव नयनतरङ्गिणीरीतिः॥
MSS_0457 अज्ञेभ्यो ग्रन्थिनः श्रेष्ठा ग्रन्थिभ्यो धारिणो वराः। धारिभ्यो ज्ञानिनः श्रेष्ठा ज्ञानिभ्यो व्यवसायिनः॥
MSS_0458 अज्ञेष्वज्ञो गुणिषु गुणवान् पण्डिते पण्डितोऽसौ दीने दीनः सुखिनि सुखवान् भोगिनो भोगिभावः। ज्ञाता ज्ञातुर्युवतिषु युवा वाग्मिनां तत्त्ववेत्ता धन्यः सोऽयं भवति भुवन योऽवधूतेऽवधूतः॥
MSS_0459 अज्ञो जन्तुश्च नीचोऽयम् आत्मनः सुखदुःखयोः। ईश्वरप्रेरितो गच्छेत् स्वर्गं वा श्वभ्रमेव वा॥
MSS_0460 अज्ञो न वितरत्यर्थान् पुनर्दारिद्रियशङ्कया। प्राज्ञोऽपि वितरत्यर्थान् पुनर्दारिद्रियशङ्कया॥
MSS_0461 अज्ञोऽपि तज्ज्ञतामेति शनैः शैलोऽपि चूर्ण्यते। बाणोऽप्येति महालक्ष्यं पश्याभ्यासविजृम्भितम्॥
MSS_0462 अज्ञो भवति वै बालः पिता भवति मन्त्रदः। अज्ञं हि बाल इत्याहुः पितेत्येव तु मन्त्रदम्॥
MSS_0463 अज्ञो वा यदि वा विपर्ययगते ज्ञानेऽथ संदेहभृद् दृष्टादृष्टविरोधि कर्म कुरुते यस्तस्य गोप्ता गुरुः। निः संदेहविपर्यये सति पुनर्ज्ञाने विरुद्धक्रियं राजा चेत् पुरुषं न शास्ति तदयं प्राप्तः प्रजाविप्लवः॥
MSS_0464 अञ्चति रजनिरुदञ्चति तिमिरमिदं चञ्चति महोभूः। उक्तं न त्यज युक्तं विरचय रक्तं मनस्तस्मिन्॥
MSS_0465 अञ्चलान्तरितगुर्जराङ्गना- कुङ्क्मारुणकुचप्रभाधरम्। कोकरागपटलैर्नु रञ्जितं भानुमन्तमुदयन्तमाश्रये॥
MSS_0466 अञ्जनमुस्तोशीरैः सनागकोशातकामलकचूर्णैः। कतकफलसमायुक्तैः कूपे योगः प्रदातव्यः॥
MSS_0467 अञ्जनमिषतः स्त्रीणां दृशोर्विषं शश्वदावसति। कथमन्यथा तदीषत् पातेऽपि हता युवानः स्युः॥
MSS_0468 अञ्जनस्य क्षयं दृष्ट्वा वल्मीकस्य च संचयम्। अवन्ध्यं दिवसं कुर्याद् दानाध्ययनकर्मभिः॥
MSS_0469 अञ्जलिं शपथं सान्त्वं प्रणम्य शिरसा वदेत्। अश्रुप्रपातनं चैव कर्तव्यं भूतिमिच्छता॥
MSS_0470 अञ्जलिं शपथं सान्त्वं शिरसा पादवन्दनम्। आशाकरणमित्येकं कर्तव्यं भूतिमिच्छता॥
MSS_0471 अञ्जलिरकारि लोकैर् म्लानिमनाप्तैव रञ्जिता जगती। संध्याया इव वसतिः स्वल्पापि सखे सुखायैव॥
MSS_0472 अञ्जलिस्थानि पुष्पाणि वासयन्ति करद्वयम्। अहो सुमनसां वृत्तिर् वामदक्षिणयोः समा॥
MSS_0473 अञ्जलौ जलमधीरलोचना लोचनप्रतिशरीरशारितम्। आत्तमात्तमपि कान्तमुक्षितुं कातरा शफरशङ्किनी जहौ॥
MSS_0474 अटता धात्रीमखिलाम् इदमाश्चर्यं मया दृष्टम्। धनदोऽपि नयननन्दन परिहरसि यदुग्रसंपर्कम्॥
MSS_0475 अटत्कटकघोटकप्रकटचापटङ्कारवच् चटच्चटदिति स्फुटं स्फुटति मेदिनी कर्परम्। निजामधरणीपतौ वलति कौतुकाडम्बराद् इदं भुवनमण्डलं दरदरीदरीदर्यहो॥
MSS_0476 अटनेन महारण्ये सुपन्था जायते शनैः। वेदाभ्यासात् तथा ज्ञानं शनैः पर्वतलङ्घनम्॥
MSS_0477 अट वा विकटः पतत्रनादैः कटुवाचं रट वाथवा दिवान्ध। परुषं परिपश्य संयतं तत् परमं नः पुरमागतो न चेत् त्वम्॥
MSS_0478 अटवी कीदृशी प्रायो दुर्गमा भवति प्रिये। प्रियस्य कीदृशी कान्ता तनोति सुरतोत्सवम्॥
MSS_0479 अटव्या द्रुमपुष्पाणि दूरस्था अपि बान्धवाः। कान्ता चालेख्यरूपा च ते काले न प्रतिष्ठिताः॥
MSS_0480 अट्टशूला जनपदाः शिवशूलाश्चतुष्पथाः। केशशूलाः स्त्रियो राजन् भविष्यन्ति युगक्षये॥
MSS_0481 अणिमा महिमा चैव लघिमा गरिमा तथा। प्राप्तिः प्राकाम्यमीशित्वं वशित्वं चाष्ट सिद्धयः॥
MSS_0482 अणुकं सुरतं नाम दंपत्योः पार्श्वसंस्थयोः। जायन्ते निबिडाश्लेषाः समीभूतशरीरयोः॥
MSS_0483 अणुनापि प्रविश्यारिं छिद्रेण बलवत्तरम्। निःशेषं मज्जयेद्राष्ट्रं यानपात्रमिवोदकम्॥
MSS_0484 अणु धनमपि न त्याज्यं मम भवता ज्ञापिते सत्यम्। वित्तं जीवितमग्र्यं जीवितहानिर्धनत्यागः॥
MSS_0485 अणुपूर्वं बृहत् पश्चाद् भवत्यार्येषु संगतम्। विपरीतमनार्येषु यथेच्छसि तथा कुरु॥
MSS_0486 अणुभ्यश्च महद्भ्यश्च शास्त्रेभ्यः कुशलो नरः। सर्वत्ः सारमादद्यात् पुष्पेभ्य इव षट्पदः॥
MSS_0487 अणुमात्रं यथा शल्यं शरीरे दुःखदायकम्। तथातिसू . . संयुक्तं मनः संसारदायकम्॥
MSS_0488 अणुरपि ननु नैव क्रोडभूषास्य काचित् परिभजसि यदेतत्तद्विभूतिस्तथैव। इह सरसि मनोज्ञे संततं पातुमम्भः श्रमपरिभवमग्नाः के न मग्नाः करीन्द्राः॥
MSS_0489 अणुरपि मणिः प्राणत्राणक्षमो विषभक्षिणां शिशुरपि रुषा सिंहीसूनुः समाह्वयते गजान्। तनुरपि तरुस्कन्धोद्भूतो दहत्यनलो वनं प्रकृतिमहतां जात्यं तेजो न मूर्तिमपेक्षते॥
MSS_0490 अणुरप्यसतां सङ्गः सद्गुणं हन्ति विस्तृतम्। गुणरुपान्तरं याति तक्रयोगाद्यथा पयः॥
MSS_0491 अणुरप्युपहन्ति विग्रहः प्रभुमन्तः प्रकृतिप्रकोपजः। अखिलं हि हिनस्ति भूधरं तरुशाखान्तनिघर्षजोऽनलः॥
MSS_0492 अणोरणीयान् महतो महीयान् आत्मास्य जन्तोर् निहितो गुहायाम्। तमक्रतुः पश्यति वीतशोको धातुप्रसादान्महिमानमात्मनः॥
MSS_0493 अणोरणीयान् महतो महीयान् मध्यो नितम्बश्च मम प्रियायाः। यज्ञोपवीतं परमं पवित्रं किंचाङ्गरागारुणितं प्रियायाः॥
MSS_0494 अणोरणीयान् महतो महीयान् योगे वियोगे दिवसोऽङ्गनायाः। यज्ञोपवीतं परमं पवित्रं स्पृष्ट्वा सखे सत्यमिदं ब्रवीमि॥
MSS_0495 अण्डं कण्डूयमानेन यत् सुखं तव भूपते। खुर्जनानन्तरं दुःखं भूयात्तु तव वैरिणाम्॥
MSS_0496 अण्डजाः पुण्डरीकेषु समुद्रेषु जनार्दनाः। नीलकण्ठाश्च शैलेषु निवसन्तु न तेन ते॥
MSS_0497 अण्डाभ्यां लोमशाभ्यां तु जाताण्डो न हितः स्मृतः। भरमाभावक्त्रपुच्छं च कृष्णनीलं परित्यजेत्। निन्द्यः केवलकृष्णस्तु सर्वश्वेतस्तु पूजितः॥
MSS_0498 अण्वपि गुणाय महतां महदपि दोषाय दोषिणां सुकृतम्। तृणमपि दुग्धाय गवां दुग्धमपि विषाय सर्पाणाम्॥
MSS_0499 अतः कविर्नामसु यावदर्थः स्यादप्रमत्तो व्यवसायबुद्धिः। सिद्धेऽन्यथाऽर्थे न यतेत भूयः परिश्रमं तत्र समीक्षमाणः॥
MSS_0500 अतः परं प्रवक्ष्यामि खड्गलक्षणमुत्तमम्। प्रधानदेहसंभूतैर् दैत्यास्थिभिररिंदम्॥
MSS_0501 अतः परं प्रवक्ष्यामि शराणां लक्षणां शुभम्। स्थूलं न चातिसूक्ष्मं च न पक्वं न कुभूमिजम्। हीनग्रन्थिविदीर्णं च वर्जयेदीदृशं शरम्॥
MSS_0502 अतः परमगम्योऽयं पन्था विश्रम्यतामिति। प्रत्यक्षियुगलं तस्याः कर्णौ वक्तुमिवागतौ॥
MSS_0503 अतः प्रशस्ते नक्षत्रे शुभे वारे शुचिष्मता। औषधं विधिवद्ग्राह्यं स्मृत्वा देवीं च सुप्रभाम्॥ मन्त्रः -- ॐ सुप्रभायै नमः॥
MSS_0504 अतः संदेहदोलायां रोपणीयं न मानसम्। ग्रन्थेऽस्मिंश्चापचतुरैर् चीरचिन्तामणौ क्वचित्॥
MSS_0505 अतः समीक्ष्य कर्तव्यं विशेषात् संगतं रहः। अज्ञातहृदयेष्वेवं वैरीभवति सौहृदम्॥
MSS_0506 अतः सुस्थितचित्तेन प्रस्थातव्यं शुभे दिने। स्मृत्वा क्षेमंकरीं देवीं पश्यता शकुनाञ्शुभान्॥
MSS_0507 अत आहर्तुमिच्छामि पार्वतीमात्मजन्मने। उत्पत्तये हविर्भ्ॐक्तुर् यजमान इवारणिम्॥
MSS_0508 अत एव हि नेच्छन्ति साधवः सत्समागमम्। यद्वियोगासिलूनस्य मनसो नास्ति भेषजम्॥
MSS_0509 अतटस्थस्वादुफल- ग्रहणव्यवसायनिश्चयो येषाम्। ते शोकक्लेशरुजां केवलमुपयान्ति पात्रतां मन्दाः॥
MSS_0510 अतत्त्वज्ञोऽसि बालश्च दुस्तोषोऽपूरणोऽनलः। नैव त्वं वेत्थ सुलभं नैव त्वं वेत्थ दुर्लभम्॥
MSS_0511 अतथ्यान्यपि तथ्यानि दर्शयन्ति हि पेशलाः। समे निम्नोन्नतानीव चित्रकर्मविदो जनाः॥
MSS_0512 अतथ्यास्तथ्यसंकाशास् तथ्याश्चातथ्यदर्शनाः। दृश्यन्ते विविधा भावास् तस्माद्युक्तं परीक्षणम्॥
MSS_0513 अतथ्येनोच्यमानस्य कः कोपो यन्न तत्तथा। तथ्येनापि हि कः कोपो यदनुक्तेऽपि मत्तथा॥
MSS_0514 अतनुज्वरपीडितासि बाले तव सौख्याय मतो ममोपवासः। रसमर्पय वैद्यनाथ नाहं भवदावेदितलङ्घने समर्था॥
MSS_0515 अतनुना नवमम्बुदमाम्बुदं सुतनुरस्त्रमुदस्तमवेक्ष्य सा। उचितमायतनिःश्वसितच्छलाच् छ्वसनशस्त्रममुञ्चदमुं प्रति॥
MSS_0516 अतन्त्री वाग्वीणा स्तनयुगलमग्रीवकलसा- वनब्जं दृङ्नीलोत्पलदलमपत्रोरुकदली। अकाण्डा दोर्वल्ली वदनमलकलङ्कः शशधरस् तदस्यास्तारुण्यं भुवनविपरीतं घटयति॥
MSS_0517 अतन्द्रचन्द्राभरणा समुद्दीपितमन्मथा। तारकातरला श्यामा सानन्दं न करोति कम्॥
MSS_0518 अतन्द्रितचमूपतिप्रहितहस्तमस्वीकृत- प्रणीतमणिपादुकं किमिति विस्मितान्तःपुरम्। अवाहनपरिष्क्रियं पतगराजमारोहतः करिप्रवरबृंहिते भगवतस्त्वरायै नमः॥
MSS_0519 अतसीकुसुमोपमेयकान्तिर् यमुनालकुकदम्बमूलवर्ती। नवगोपवधूविनोदशाली वनमाली वितनोतु मङ्गलानि॥
MSS_0520 अतसीपुष्पसंकाशं खं वीक्ष्य जलदागमे। ये वियोगेऽपि जीवन्ति न तेषां विद्यते भयम्॥
MSS_0521 अतस्करकरग्राह्यम् अराजाज्ञावशंवदम्। अदायादविभागार्हं धनमार्जयतस्थिरम्॥
MSS_0522 अतस्तु विपरीतस्य नृपतेरजितात्मनः। संक्षिप्यते यशो लोके घृतबिन्दुरिवाम्भसि॥
MSS_0523 अतस्त्वष्टाङ्गया बुद्ध्या नृपतिर्नीतिशास्त्रवित्। समर्थः पृथिवीं कृत्स्नाम् अपि जेतुं विचक्षणः॥
MSS_0524 अताडयत् पल्लवपाणिनैकां पुष्पोच्चये राजवधूमशोकः। तच्छेदहेतोरलिपङ्कि भङ्ग्या व्याकृष्यते वासिलता स्मरेण॥
MSS_0525 अतिकलुषमाशुनश्वरम् आपातस्फुरणमनभिलाषकरम्। अपि हृष्यन्ति जनाः कथम् अवलम्ब्य ज्ञानखद्योतम्॥
MSS_0526 अतिकुपितमनस्के कोपनिष्पत्तिहेतुं विदधति सति शत्रौ विक्रियां चित्ररूपाम्। वदति वचनमुच्चैर्दुःश्रवं कर्कशादि कलुषविकलता या तां क्षमां वर्णयन्ति॥
MSS_0527 अतिकुपिता अपि सुजना योगेन मृदूभवन्ति न तु नीचाः। हेम्नः कठिनस्यापि द्रवणोपायोऽस्ति न तृणानाम्॥
MSS_0528 अतिकृष्णेष्वतिगौरेष्व् अतिपीनेष्वतिकृशेषु मनुजेषु। अतिदीर्घेष्वतिलघुषु प्रायेण न विद्यतेऽपत्यम्॥
MSS_0529 अतिक्रम्यापाङ्गं श्रवणपथपर्यन्तगमन- प्रयासेनेवाक्ष्णोस्तरलतरतारं गमितयोः। इदानीं राधायाः प्रियतमसमायातसमये पपातस्वे दाम्बुप्रसर इव हर्षाश्रुनिकरः॥
MSS_0530 अतिक्रान्तं तु यः कार्यं पश्चाच्चिन्तयते नरः। तच्चास्य न भवेत् कार्यं चिन्तया तु विनश्यति॥
MSS_0531 अतिक्रान्तः कालः सुचरितशतामोदसुभगो गताः शुक्ला धर्मा नवनलिनसूत्रांशुतनुताम्। परिम्लानः प्रायो बुधजनकथासारनिपुणो निरानन्दं जातं जगदिदमतीतोत्सवमिव॥
MSS_0532 अतिक्रान्तः कालो लटभललनाभोगसुभगो भ्रमन्तः श्रान्ताः स्मः सुचिरमिह सं सारसरणौ। इदानीं स्वः सिन्धोस्तटभुवि समाक्रन्दनगिरः सुतारैः फूत्कारैः शिव शिव शिवेति प्रतनुमः॥
MSS_0533 अतिक्रान्तमतिक्रान्तम् अनागतमनागतम्। वर्तमानसुखभ्रान्तिर् नवा भोगिदरिद्रयोः॥
MSS_0534 अतिक्लेशेन यद् द्रव्यम् अतिलोभेन यत्सुखम्। परपीडा च या वृत्तिर् नैव साधुषु विद्यते॥
MSS_0535 अतिक्लेशेन येऽर्थाः स्युर् धर्मस्यातिक्रमेण च। अरेर्वा प्रणिपातेन मा स्म तेषु मनः कृथाः॥
MSS_0536 अतिक्लेशे मनःस्थैर्यं क्रमेण सहनं तथा। जयलाभाय हेतू द्वौ सैन्यानामधिकौ विदुः॥
MSS_0537 अतिगम्भीरमनाविलम् अक्षोभ्यमदृष्टपारमविलङ्घ्यम्। अविरलतरङ्गसंकुलम् एक्षिषि विज्ञानसागरं महताम्॥
MSS_0538 अतिगम्भीरे भूपे कूप इव जनस्य दुःखतारस्य। दधति समीहितसिद्धिं गुणवन्तः पार्थिवा घटकाः॥
MSS_0539 अतिचपलकलत्रं प्रातिवेश्मातिचौर- स्तनयगतिमांधं (?) बालरण्डा तनूजा। अतिशठमथ मैत्री (?) वश्यता सर्वजन्तो रिपुभयतनुरोगौ चाष्टदुःखं नराणाम्॥
MSS_0540 अतिचारुचन्द्ररोचिः कुर्वन् कुसुमेषुकेलिकेतनताम्। सुरभिः कदानुयास्यति समुकुलरुचिरस्तनीहारः॥
MSS_0541 अतिचिरादनुषङ्गवतः कणा- नवनिजान् यदि हेम जिहाससि। पटुपुटज्वलनज्वरवेदना तव भवत्यपयाति च गौरवम्॥
MSS_0542 अतिजीर्णमपक्वं च ज्ञातिधृष्टं तथैव च। दग्धं छिद्रं न कर्तव्यं बाह्याभ्यन्तरहस्तकम्॥
MSS_0543 अतिजीवति वित्तेन सुखं जीवति विद्यया। किंचिज्जीवति शिल्पेन ऋते कर्म न जीवति॥
MSS_0544 अतितामसोऽजगन्धिः काकरवो ह्रस्वकूर्चकः पापः। भीरुः कुधीः पिशाचो रासभलिङ्गस्तु विज्ञेयः॥
MSS_0545 अतितृष्णा न कर्तव्या तृष्णां नैव परित्यजेत्। अतितृष्णाभिभूतस्य शिखा भवति मस्तके।
MSS_0546 अतितेजस्व्यपि राजा पानासक्तो न साधयत्यर्थान्। तृणमपि दग्धुं शक्तो न वाडवाग्निः पिबन्ननिशम्॥
MSS_0547 अतिथिं नाम काकुत्स्थात् पुत्रं प्राप कुमुद्वती। पश्चिमाद्यामिनीयामात् प्रसादमिव चेतना॥
MSS_0548 . . . . . . अतिथिः किल पूजार्हः प्राकृतोऽपि विजानता॥
MSS_0549 अतिथिः द्वारि तिष्ठेत आपो गृह्णाति यो नरः। आपोशनं सुरापानम् अन्नं गोमांसभक्षणम्॥
MSS_0550 अतिथिः पूजितो यस्य गृहस्थस्य तु गच्छति। नान्यस्तस्मात् परो धर्म इति प्राहुर्मनीषिणः॥
MSS_0551 अतिथिः पूजितो यस्य ध्यायते मनसा शभम्। न तत् क्रतुशतेनापि तुल्यमाहुर्मनीषिणः॥
MSS_0552 अतिथित्वेन वर्णानां देयं शक्यानुपूर्वशः। अप्रणोद्योऽतिथिः सायम् अपि वाग्भूतृणोदकैः॥
MSS_0553 अतिथिर्बालकः पत्नी जननी जनकस्तथा। पञ्चैते गृहिणः पोष्या इतरे च स्वशक्तितः॥
MSS_0554 अतिथिर्बालकश्चैव राजा भार्या तथैव च। अस्ति नास्ति न जानन्ति देहि देहि पुनः पुनः॥
MSS_0555 अतिथिर्बालकश्चईव स्त्रीजनो नृपतिस्तथा। एते वित्तं न जानन्ति जामाता चैव पञ्चमः॥
MSS_0556 अतिथिर्यस्य भग्नाशो गृहात्प्रतिनिवर्तते। स दत्त्वा दुष्कृतं तस्मै पुण्यमादाय गच्छति॥
MSS_0557 अतिथिश्चापवादी च द्वावेतौ मम बान्धवौ। अपवादी हरेत् पापम् अतिथिः स्वर्गसंक्रमः॥
MSS_0558 अतिथीनां च सर्वेषां प्रेष्याणां स्वजनस्य च। सामान्यं भोजनं सद्भिर् गृहस्थस्य प्रशस्यते॥
MSS_0559 अतिथीनां न सत्कारो न च सज्जनसंगमः। न यत्र स्वात्मवर्णास्था सा गृहाश्रमवञ्चना॥
MSS_0560 अतिदर्पे हता लङ्का अतिमाने च कौरवाः। अतिदाने बलिर्बद्धः सर्वमत्यन्तगर्हितम्॥
MSS_0561 अतिदाक्षिण्ययुक्तानां शङ्कितानां पदे पदे। परापवादिभीरूणां न भवन्ति विभूतयः॥
MSS_0562 अतिदानाद्धतः कर्णस्त्व् अतिलोभात् सुयोधनः। अतिकामाद्दशग्रीवस्त्व् अति सर्वत्र वर्जयेत्॥
MSS_0563 अतिदानाद्बलिर्बद्धो नष्टो मानात् सुयोधनः। विनष्टो रावणो लौ ल्याद् अति सर्वत्र वर्जयेत्॥
MSS_0564 अतिदानाद्बलिर्बद्धो ह्यतिमानात् सुयोधनः। अतिकामाद्दशग्रीवो ह्यति सर्वत्र गर्हितः॥
MSS_0565 अतिदाने बलिर्बद्धो अतिमाने च कौरवाः। अतिरूपे हृता सीता सर्वमत्यन्तगर्हितम्॥
MSS_0566 अतिदीर्घजीविदोषाद् व्यासेन यशोऽपहारितं हन्त। कैर्नोच्येत गुणाढ्यः स एव जन्मान्तरापन्नः॥
MSS_0567 अतिदूरपथश्रान्ताश् छायां यान्ति च शीतलाम्। शितलाश्च पुनर्यान्ति का कस्य परिदेवना॥
MSS_0568 अति धर्माद् बलं मन्ये बलाद् धर्मः प्रवर्तते। बले प्रतिष्ठितो धर्मो धर्ण्यामिव जङ्गमम्॥
MSS_0569 अतिनीचानि वाक्यानि दृष्टिमात्रातिनिन्दकः। क्षुद्रसंवादभाषी यो ह्येवं दुष्टः शठो जनः॥
MSS_0570 अतिपक्वकपित्थेन लिप्तपात्रे सुयामितम्। दुग्धमस्तुविहीनं स्याच् चन्द्रबिम्बोपमं दधि॥
MSS_0571 अतिपटलैरनुयातां सहृदयहृदयज्वरं विलुम्पन्तीम्। मृगमदपरिमललहरीं समीर पामरपुरे किरसि॥
MSS_0572 अतिपरमाद्भुतवेषा काप्येषा जयति सृष्टिरात्मभुवः। तत् किं न वाञ्छितं स्याद् अस्या यदि विधुरवीक्षणः पाता॥
MSS_0573 अतिपरिगृहीतमौना वर्जितमाल्यानुलेपनस्नाना। दूरोत्सारितलज्जा निर्ग्रन्थग्रन्थरचनेव॥
MSS_0574 अतिपरिचयादवज्ञा भवति विशिष्टेऽपि वस्तुनि प्रायः। लोकः प्रयागवासी कूपे स्नानं समाचरति॥
MSS_0575 अतिपरिचयादवज्ञा संततगमनादनादरो भवति। मलये भिल्लपुरन्ध्री चन्दनतरुमिन्धनं कुरुते॥
MSS_0576 अतिपरिचयादवज्ञेत्य् एतद् वाक्यं मृषैव तद्भाति। अतिपरिचितेऽप्यनादौ संसारेऽस्मिन् न जायतेऽवज्ञा॥
MSS_0577 अतिपातितकालसाधना स्वशरीरेन्द्रियवर्गतापनी। जनवन्न भवन्तमक्षमा नयसिद्धेरपनेतुमर्हति॥
MSS_0578 अतिपीतां तमोराजीं तनीयान् सोढुमक्षमः। वमतीव शनैरेष प्रदीपः कज्जलच्छलात्॥
MSS_0579 अतिपूजिततारेयं दृष्टिः श्रुतिलङ्घनक्षमा सुतनु। जिनसिद्धान्तस्थितिरिव सवासना कं न मोहयति॥
MSS_0580 अतिपेलवमतिपरिमित- वर्णं लघुतरमुदाहरति शठः। परमार्थतः स हृदयं वहति पुनः कालकूटघटितमिव॥
MSS_0581 अतिप्रचण्डां बहुपाकपाकिनीं विवादशीलां स्वयमेव तस्करीम्। अक्रोशबीजां परवेश्मगामिनीं त्यजेत भार्यां दशपुत्रसूरपि॥
MSS_0582 अतिप्रचण्डा बहुदुःखभागिनी विवादशीला परगेहगामिनी। भर्तुः स्वयं निन्दति या च तस्करी त्यजेत् स्वभार्यां दशपुत्रपुत्रिणीम्॥
MSS_0583 अतिप्रौढा रात्रिर्बहलशिखदीपः प्रभवति प्रियः प्रेमारब्धस्मरविधिरसज्ञः परमसौ। सखि स्वैरं स्वैरं सुरतमकरोद्व्रीडितवपुर् यतः पर्यङ्कोऽयं रिपुरिव कडत्कारमुखरः॥
MSS_0584 अतिबलिनामपि मलिना- शयेन बलिकर्णपुत्राणाम्। विश्वासोपनतानां वासोपुत्रेण जीवितं जह्रे॥
MSS_0585 अतिबहुतरलज्जाशृङ्खलाबद्धपादो मदननृपतिवाहो यौवनोन्मत्तहस्ती। प्रकटितकुचकुम्भो लोमराजीकरेण पिबति सरसि नाभीमण्डलाख्ये पयांसि॥
MSS_0586 अतिभीरुमतिक्लीबं दीर्घसूत्रं प्रमादिनम्। व्यसनाद् विषयाक्रान्तं न भजन्ति नृपं प्रजाः॥
MSS_0587 अतिमन्दचन्दनमहीधरवातं स्तबकाभिरामलतिकातरुजातम्। अपि तापसानुपवनं मदनार्तान् मदमञ्जुगुञ्जदलिपुञ्जमकार्षीत्॥
MSS_0588 अतिमलिने कर्तव्ये भवति खलानामतीव निपुणा धीः। तिमिरे हि कौशिकानां रूपं प्रतिपद्यते दृष्टिः॥
MSS_0589 अतिमात्रभासुरत्वं पुष्यति भानुः परिग्रहादह्नः। अधिगच्छति महिमानं चन्द्रोऽपि निशापरिगृहीतः॥
MSS_0590 अतिमानः श्रियं हन्ति पुरुषस्याल्पमेधसः। गर्भेण दुष्यते कन्या गृहवासेन च द्विजः॥
MSS_0591 अतिमानिनमग्राह्यम् आत्मसंभावितं नरम्। क्रोधनं व्यसने हन्ति स्वजनोऽपि नराधिपम्॥
MSS_0592 अतिमृदु नवनीताच्चन्द्रकाच्चातिरम्यं बहुललितसुधायाः स्वादतः सद्रसाढ्यम्। सकलललितभोगागारभाग्यैकयोग्यं परिलसति हविष्यं कस्य गल्लच्छलेन॥
MSS_0593 अतियत्नगृहीतोऽपि खलः खलखलायते। शिरसा धार्यमाणोऽपि तोयस्यार्धघटो यथा॥
MSS_0594 अतिरमणीये काव्ये पिशुनोऽन्वेषयति दूशणान्येव। अतिरमणीये वपुषि व्रणमेव हि मक्षिकानिकरः॥
MSS_0595 अतिरागाद् दशग्रीवो ह्यतिलोभात् सुयोधनः। अतिदानाद् धतः कर्णो ह्यतिः सर्वत्र गर्हितः॥
MSS_0596 अतिरिच्यते सुजन्मा कश्चिज्जनकान्निजेन चरितेन। कुम्भः परिमितमम्भः पिबति पपौ कुम्भसंभवोऽम्भोधिम्॥
MSS_0597 अतिरुचिरङ्गजकृत्त्या क्षोभितदक्षं भवन्तमेव भजे। यस्मिन् प्रसादसुमुखे सद्यो वामापि भवति मम तुष्ट्यै॥
MSS_0598 अतिरुपवती सीता अतिगर्वी च रावणः। अतीव बलवान् रामो लङ्कायेन क्षयं गता॥
MSS_0599 अतिरूपाद् धृता सीता अतिगर्वेण रावणः। अतिदानाद् बलिर्बद्धो ह्यति सर्वत्र गर्हितम्॥
MSS_0600 अतिरूपेण वै सीता अतिगर्वेण रावनः। अतिदानं बलिर्दत्त्वा अति सर्वत्र वर्जयेत्॥
MSS_0601 अतिलोभो न कर्तव्यः कर्तव्यस्तु प्रमाणतः। अतिलोभजदोषेण जम्बुको निधनं गतः॥
MSS_0602 अतिलोभो न कर्तव्यो लोभं नैव परित्यजेत्। अतिलोभाभिभूतस्य चक्रं भ्रमति मस्तके॥
MSS_0603 अतिलोहितकरचरणं मञ्जुलगोरोचनातिलकम्। हठपरिवर्तितशकटं मुररिपुमुत्तानशायिनं वन्दे॥
MSS_0604 अतिलौल्यप्रसक्तानां विपत्तिनैर्व दूरतः। जीवं नश्यति लोभेन मीनस्यामिषदर्शने॥
MSS_0605 अतिवादांस्तितिक्षेत नाभिमन्येत्कथंचन। क्रोध्यमानः प्रियं ब्रूयाद् आक्रुष्टः कुशलं वदेत्॥
MSS_0606 अतिवादांस्तितिक्षेत नावमन्येत कंचन। न चेमं देहमाश्रित्य वैरं कुर्वीत केनचित्॥
MSS_0607 अतिवादोऽतिमानश्च तथात्यागो नराधिप। क्रोधश्चातिविवित्सा च मित्रद्रोहश्च तानी षट्॥
MSS_0608 एत एवासयस्तीक्ष्णाः कृन्तन्त्यायूंषि देहिनाम्। एतानि मानवान् घ्नन्ति न मृत्युर्भद्रमस्तु ते॥
MSS_0609 अतिवाहितमतिगहनं विनापवादेन यौवनं येन। दोषनिधाने जन्मनि किं न प्राप्तं फलं तेन॥
MSS_0610 अतिविततगगनसरणि- प्रसरणपरिमुक्तविश्रमानन्दः। मरुदुल्लासितसौरभ- कमलाकरहासकृद्रविर्जयति॥
MSS_0611 अतिविपुलं कुचयुगलं रहसि करैरामृशन् मुहुर्लक्ष्म्याः। तदपहृतं निजहृदयं जयति हरर्मृगयमाण इव॥
MSS_0612 अतिविशदानन्तपद- प्रवृत्तदृष्टिर्न मधुरवीक्षणतः। तृप्यत्यञ्चितकामः प्रातस्तनकमलमुकुलवीक्षणतः॥
MSS_0613 अतिवृष्टिरनावृष्टिः शलभाः मूषKआः शुकाः। असत्करश्च दण्डश्च परचक्राणि तस्कराः॥
MSS_0614 राजानीकप्रियोत्सर्गो मरकव्याधिपीडनम्। पशूनां मरणं रोगो राष्ट्रव्यसनमुच्यते॥
MSS_0615 अतिव्ययोऽनपेक्षा च तथार्जनमधर्मतः। मोषणं दूरसंस्थानां कोषव्यसनमुच्यते॥
MSS_0616 अतिशयितकदम्बोऽयं मोदकदम्बानिलो वहति। वियदम्बुदमेदुरितं मे दुरितं पश्य नागतो दयितः॥
MSS_0617 अतिशरव्ययता मदनेन तां निखिलपुष्पमयस्वशरव्ययात्। स्फुटमकारि फलान्यपि मुञ्चता तदुरसि स्तनतालयुगार्पणम्॥
MSS_0618 अतिशौचमशौचं वा अतिनिन्दा अतिस्तुतिः। अत्याचारमनाचारं षड्विधं मूर्खलक्षणम्॥
MSS_0619 अतिश्लथालम्बिपयोधरेयं शुभ्रीभवत्काशविकासिकेशा। अतीतलावण्यजलप्रवाहा प्रावृट् जरां प्राप शरच्छलेन॥
MSS_0620 अतिसंचयलुब्धानां वित्तमन्यस्य कारणम्। अन्यैः संचीयते यत्नाद् अन्यैश्च मधु पीयते॥
MSS_0621 अतिसंपदमापन्नैर् भेतव्यं पतनाद्भूयः। अत्युच्चशिखरा मेरोः शक्रवज्रेण पातिताः॥
MSS_0622 अतिसज्जनदुर्गतिः खलपङ्क्तिसमुन्नतिः। युवतिस्तनविच्युतिरिति किं विधिनिर्मितिः॥
MSS_0623 अतिसत्कृता अपि शठाः सहभुवमुज्झन्ति जातु न प्रकृतिम्। शिरसा महेश्वरेणा- ऽपि ननु धृतो वक्र एव शशी॥
MSS_0624 अतिसाहसमतिदुष्करम् अत्याश्चर्यं च दानमर्थानाम्। योऽपि ददाति शरीरं न ददाति स वित्तलेशमपि॥
MSS_0625 अतिसाहसिकं शूरा मन्त्रिणस्तं निरूपकम्। विनीतं गुरवो जज्ञुर् धूर्तमन्तःपुराङ्गनाः॥
MSS_0626 अतिहरितपत्रपरिकर- संपन्नस्पन्दनैकविटपस्य। घनवासनैर्मयूखैः कुसुम्भकुसुमायते तरणिः॥
MSS_0627 अतीतलाभस्य सुरक्षणार्थं भविष्यलाभस्य च संगमार्थम्। आपत्प्रपन्नस्य च मोक्षणार्थं यन्मन्त्र्यतेऽसौ परमो हि मन्त्रः॥
MSS_0628 अतीतानागतानर्थान् विप्रकृष्टतिरोहितान्। विजानाति यदा योगी तदा संविदिति स्मृता॥
MSS_0629 अतीतानागता भावा ये च वर्तन्ति सांप्रतम्। तान् कालनिर्मितान् बुद्ध्वा न संज्ञां हातुमर्हसि॥
MSS_0630 अतीता शीतार्तिः प्रसरति शनैरुष्मकणिका दिनानि स्फायन्ते रविरपि रथं मन्थरयति। हिमानीनिर्मुक्तः स्फुरति नितरां शीतकिरणः शराणां व्यापारः कुसुमधनुषो न व्यवहितः॥
MSS_0631 अतीत्य बन्धूनवलङ्घ्य मित्राण्य् आचार्यमागच्छति शिष्यदोषः। बालं ह्यपत्यं गुरवे प्रदातुर् नैवापराधोऽस्ति पितुर्न मातुः॥
MSS_0632 अतीन्द्रियायां परलोकवृत्ताव् इहैव तीव्राशुभपाकशंसी। दृष्येत नाशो यदि नाम नाशु न कः कुकृत्येन यतेत भूत्यै॥
MSS_0633 अतीव कर्कशाः स्तब्धा हिंस्रजन्तुभिरावृताः। दुरासदाश्च विषमा ईश्वराः पर्वता इव॥
MSS_0634 अतीव खलु ते कान्ता वसुधा वसुधाधिप। गतासुरपि यां गात्रैर् मां विहाय निषेवसे॥
MSS_0635 अतीव बलहीनं हि लङ्घनं नैव कारयेत्। ये गुणा लङ्घने प्रोक्तास् ते गुणा लघुभोजने॥
MSS_0636 अतीव सौख्यशुभदा याम्या निशि भवेच्छिवा। पूर्वस्यां तत्पुराध्यक्षम् अन्यं कुर्यादहर्मुखे॥
MSS_0637 अतुलितबलधामं स्वर्णशैलाभदेहं दनुजवनकृशानुं ज्ञानिनामग्रगण्यम्। सकलगुणनिधानं वानराणामधीशं रघुपतिवरदूतं वातजातं नमामि॥
MSS_0638 अतुष्टं स्वेषु दारेषु चपलं चपलेन्द्रियम्। नयन्ति निकृतिप्रज्ञं परदाराः पराभवम्॥
MSS_0639 अतुष्टिदानं कृतपूर्वनाशनम् अमाननं दुश्चरितानुकीर्तनम्। कथाप्रसङ्गेन च नामविस्मृतिर् विरक्तभावस्य जनस्य लक्षणम्॥
MSS_0640 अतुहिनरुचिनासौ केवलं नोदयाद्रिः क्षणमुपरिगतेन क्ष्माभृतः सर्व एव। नवकरनिकरेण स्पष्टबन्धूकसून- स्तबकरचितमेते शेखरं बिभ्रतीव॥
MSS_0641 अतृणे पतितो वह्निः स्वयमेवोपशाम्यति। अक्षमावान् परं दोषैर् आत्मानं चैव योजयेत्॥
MSS_0642 अतृणे सतृणा यस्मिन् सतृणे तृणवर्जिता मही यत्र। तस्मिञ्शिरा प्रदिष्टा वक्तव्यं वा धनं तत्र॥
MSS_0643 अतोगरीयः किं नुस्याद् अशर्म नरकेष्वपि। यत् प्रियस्य प्रियं कर्तुम् अधमेन न शक्यते॥
MSS_0644 अतो निजबलोन्मानं चापं स्याच्छुभकारकम्। देवानामुत्तमं चापं ततो न्यूनं च मानवम्॥
MSS_0645 अतोऽर्थं पठ्यते शास्त्रं कीर्तिर्लोकेषु जायते। कीर्तिमान् पूज्यते लोके परत्रेह च मानवः॥
MSS_0646 अतो हास्यतरं लोके किंचिदन्यन्न विद्यते। यत्र दुर्जन इत्याह दुर्जनः सज्जनं स्वयम्॥
MSS_0647 अत्तुं वाञ्छति शांभवो गणपतेराखुं क्षुधार्त्तः फणी तं च क्रौञ्चरिपोः शिखी गिरिसुतासिंहोऽपि नागाननम्। इत्थं यत्र परिग्रहस्य घटना शंभोरपि स्याद्गृहे तत्रान्यस्य कथं न भावि जगतस्तस्मात् स्वरूपं हि तत्॥
MSS_0648 अत्यच्छं सितमंशुकं शुचि मधु स्वामोदमच्छं रजः कार्पुरं विधृतार्द्रचन्दनकुचद्वन्द्वाः कुरङ्गीदृशः। धारावेश्म सपाटलं विचकिलस्रग्दाम चन्द्रत्विषो धातः सृष्टिरियं वृथैव तव न ग्रीष्मोऽभविष्यद्यदि॥
MSS_0649 अत्यद्भुतमिमं मन्ये स्वभावममनस्विनः। यदुपक्रियमाणोऽपि प्रीयते न विलीयते॥
MSS_0650 अत्यन्तं कुरुतां रसायनविधिं वाक्यं प्रियं जल्पतु वार्धेः पारमियर्तु गच्छतु नभो देवाद्रिमारोहतु। पातालं विशतु प्रसर्पतु दिशं देशान्तरं भ्राम्यतु न प्राणी तदपि प्रहर्तुमनसा संत्यज्यते मृत्युना॥
MSS_0651 अत्यन्तकण्डूतिपरो नराणाम् विरोधकारी शुनकः सदैव। स्यादूर्ध्वपादः शुनकः शयानः सिद्धिप्रदः कार्यविधौ विदुष्टे॥
MSS_0652 अत्यन्तकृष्णः स विनिर्मलस्त्वं स वामनः सर्वत उन्नतोऽसि। जनार्दनो यत् स दयापरस्त्वं विष्णुः कथं वीर तवोपमानम्॥
MSS_0653 अत्यन्तकोपः कटुका च वाणी दरिद्रता च स्वजनेषु वैरम्। नीचप्रसङ्गः कुलहीनसेवा चिह्नानि देहे नरकस्थितानाम्॥
MSS_0654 अत्यन्तचञ्चलस्येह पारदस्य निबन्धने। कामं विज्ञायते युक्तिर् न स्त्रीचित्तस्य काचन॥
MSS_0655 अत्यन्तनिर्गते चैव सुबद्धे नैव चाविले। प्रशस्ते वाजिनां नेत्रे मध्वाभे कालतारके॥
MSS_0656 अत्यन्तपरिणाहित्वाद् अतीव श्लक्ष्णतावशात्। न कांचिदुपमां रोढुम् ऊरू शक्नोति सुभ्रुवः॥
MSS_0657 अत्यन्तभीमवनजीवगणेन पूर्णं दुर्गं वनं भवभृतां मनसाप्यगम्यम्। चौराकुलं विशति लोभवशेन मर्त्यो नो धर्मकर्म विदधाति कदाचिदज्ञः॥
MSS_0658 अत्यन्तमतिमेधावी त्रयाणामेकमश्नुते। अल्पायुषो दरिद्रो वा ह्यनपत्यो न संशयः॥
MSS_0659 अत्यन्तमन्थनकदर्थनमुत्सहन्ते मर्यादया नियमिताः किमु साधवोऽपि। लक्ष्मीसुधाकरसुधाद्युपनीय शेषे रत्नाकरोऽपि गरलं किमु नोज्जगार॥
MSS_0660 अत्यन्तमसदार्याणाम् अनालोचितचेष्टितम्। अतस्तेषां विवर्धन्ते सततं सर्वसंपदः॥
MSS_0661 अत्यन्तविमुखे दैवे व्यर्थयत्ने च पौरुषे। मनस्विनो दरिद्रस्य वनादन्यत् कुतः सुखम्॥
MSS_0662 अत्यन्तव्यवधानलब्धजनुषो जात्यापि भिन्नक्रमाः सांनिध्यं विधिना कुतूहलवता कुत्रापि संप्रापिताः। गच्छन्त्यामरणं गुणव्यतिकृता भेदं न भूमीरुहस् ते काष्ठादपि निष्ठुरा गुणगणैर्ये नैकतां प्रापिताः॥
MSS_0663 अत्यन्तशीतलतया सुभगस्वभाव सत्यं न कश्चिदपि ते तरुरस्ति तुल्यः। छायार्थिनामपि पुनर्विकटद्विजिह्व- सङ्गेन चन्दन विषद्रुमनिर्विशेषः॥
MSS_0664 अत्यन्तशुद्धचिन्मात्रे परिणामश्चिराय यः। तुर्यातीतं पदं तत् स्यात् तत्स्थो भूयो न शोचति॥
MSS_0665 अत्यन्तसुखसंचारा मध्याह्ने स्पर्शतः सुखाः। दिवसाः सुभगादित्याश् छायासलिलदुर्भगाः॥
MSS_0666 अत्यन्तस्तिमिताङ्गानां व्यायामेन सुखैषिणाम्। भ्रान्तिज्ञानावृताक्षाणां प्रहारोऽपि सुखायते॥
MSS_0667 अत्यन्तोन्नतपूर्वपर्वतमहापीठे हरस्पर्धया दूरोदञ्चितधूमसंनिभतमस्तारास्फुलिण्गाकुलम्। नूनं पञ्चशरोऽकरोच्छशिमिषात् स्वं ज्वाललिङ्गं यतो गर्वाच्छर्वपरान् दहेन्मुनिवरान् सर्वानखर्वा शुभिः॥
MSS_0668 अत्यपूर्वस्य रागस्य पूर्वपक्षाय पल्लवाः। पद्मानि पादयुग्मस्य प्रत्युदाहरणानि च॥
MSS_0669 अत्यम्बुपानं कठिनासनं च धातुक्षयो वेगविधारणं च। दिवाशयो जागरणं च रात्रौ षड्भिर्नराणां निवसन्ति रोगाः॥
MSS_0670 अत्यम्बुपानात् प्रभवन्ति रोगाः अल्पाम्बुपाने च तथैव दोषाः। तस्मान्नरो वह्निविवर्धनाय मुहुर्मुहुर्वारि पिबेदभुरि॥
MSS_0671 अत्यम्बुपानाद् विषमाशनाच्च दिवाशयाज्जागरणच्च रात्रौ। सम्रोधनान् मूत्रपुरीषयोश्च षड्भिः प्रकारैः प्रभवन्ति रोगाः॥
MSS_0672 अत्यम्बुपानान्न विपच्यतेऽन्नम् अनम्बुपानाच्च स एव दोषः। तस्मान्नरो वह्निविवर्धनार्थं महुर्मुहुर्वारि पिबेदभूरि॥
MSS_0673 अत्यर्थवक्रत्वमनर्थकं या शून्यापि सर्वान्यगुणैर्व्यनक्ति। अस्पृश्यतादूषितया तया किं तुच्छश्वपुच्छच्छटयेव वाचा॥
MSS_0674 अत्यल्पं जीवितं पापान्य् आपातमधुराण्यलम्। तदाचर चिरस्थेयपरलोकावलोकनम्॥
MSS_0675 अत्यल्पसंपदः सन्तः पुमानिष्टश्च दुष्कुले। लक्ष्मीरनभिजातस्य वेधसः स्खलितत्रयम्॥
MSS_0676 अत्याग्रहो न कर्तव्यो हठात्कश्चिन्न भाषते। यथायथोन्दति तथा भारो भवति कम्बलः॥
MSS_0677 अत्याजिलब्धविजयप्रसरस्त्वया किं विज्ञायते रुचिपदं न महीमहेन्द्रः। प्रत्यर्थिदानवशताहितचेष्टयासौ जीमूतवाहनधियं न करोति कस्य॥
MSS_0678 अत्यादरादध्ययनं द्विजानाम् अर्थोपलब्ध्या फलवद्विधाय। क्रतूनतुच्छानवितुं तवैषा मीमांसकाद्याधिकृतिः प्रसिद्धा॥
MSS_0679 अत्यादरेण निहितं मयि यद्भवत्या तत्प्रेमहेम किमभूदिति नैव जाने। उत्सृज्य किं तदिह पातकमुत्तराणि प्राणा अपि प्रियतमे कतमे भवेयुः॥
MSS_0680 अत्यादरो दारसहोदरेषु न मातृपित्रोर्न च सोदरेषु। मूर्खे नियोगस्तनये वियोगः पश्यन्ति लोकाः कलिकौतुकानि॥
MSS_0681 अत्यादरो भवेद् यत्र कार्यकारणवर्जितः। तत्र शङ्का प्रकर्तव्या परिणामेऽसुखावहा॥
MSS_0682 अत्यायतैर्नियमकारिभिरुद्धतानां दिव्यैः प्रभाभिरनपायमयैरुपायैः। शौरिर्भुजैरिव चतुर्भिरदः सदा यो लक्ष्मीविलासभवनैर्भुवनं बभार॥
MSS_0683 अत्यायासेन नात्मानं कुर्यादतिसमुच्छ्रयम्। पातो यथा हि दुःखाय नोच्छ्रायः सुखकृत् तथा॥
MSS_0684 अत्यार्यमतिदातारम् अतिशूरमतिव्रतम्। प्रज्ञाभिमानिनं चैव श्रीर्भयान्नोपसर्पति॥
MSS_0685 न चातिगुणवत्स्वेषा नात्यन्तं निर्गुणेषु च। नैषा गुणान्कामयते नैर्गुण्यां नानुरज्यते। उन्मत्ता गौरिवान्धा श्रीः क्वचिदेवावतिष्ठते॥
MSS_0686 अत्याशीविषशस्त्रं हि विजितप्रलयानलम्। तेजो लङ्घयितुं शक्तः को नु नाम द्विजन्मनाम्॥
MSS_0687 अत्यासन्ना विनाशाय दूरस्था न फलप्रदा। तस्मादाहृत्य दातव्या भूमिः पार्थिवसत्तम॥
MSS_0688 अत्यासन्ना विनाशाय दूरस्था न फलप्रदाः। सेव्या मध्यमभावेन राजावह्निर्गुरुः स्त्रियः॥
MSS_0689 अत्युक्तौ यदि न प्रकुप्यसि मृषावादं न चेन्मन्यसे तद्ब्रूमोऽद्भुतकीर्तनाय रसना केषां न कण्डूयते। देव त्वत्तरुणप्रतापदहनज्वालावलीशोषिताः सर्वे वारिधयस्ततो रिपुवधूनेत्राम्बुभिः पूरिताः॥
MSS_0690 अत्युच्चस्तनशैलदुर्गममुरो नाभिर्गभीरान्तरा भीमं देहवनं स्फुरद्भुजलतं रोमालिजालाकुलम्। व्याधः पञ्चशरः किरत्यतितरां तीक्ष्णान् कटाक्षाशुगांस्- तन्मे ब्रूहि मनःकुरङ्ग शरणं किं सांप्रतं यास्यसि॥
MSS_0691 अत्युच्चाः परितःस्फुरन्ति गिरयः स्फारास्तथाम्भोधयस् तानेतानपि बिभ्रती किमपि न क्लान्तासि तुभ्यं नमः। आश्चर्येण मुहुर्मुहुः स्तुतिमिमां प्रस्तौमि यावद्भुवस् तावद्बिभ्रादिमां स्मृतस्तव भुजो वाचस्ततो मुद्रिताः॥
MSS_0692 अत्युच्चैरतिनीचैर् अश्लीलमयुक्तमनुपयुक्तं च। न वदति नृपतिसभाया- मादरमीप्सुर्महामनसाम्॥
MSS_0693 अत्युच्छ्रिते मन्त्रिणि पार्थिवे च विष्टभ्य पादावुपतिष्ठते श्रीः। सा स्त्रीस्वभावादसहा भरस्य तयोर्द्वयोरेकतरं जहाति॥
MSS_0694 अत्युच्छ्रितोन्नतसितध्वजपङ्क्तिचित्रैर् नागाश्वपत्तिरथसंक्षुभितैर्बलौघैः। उद्धूतचामरविराजितगात्रशोभाः पुण्येन भूमिपतयो भुवि संचरन्ति॥
MSS_0695 अत्युज्ज्वलैरवयवैर्मृदुतां दधाना मुक्ता बलं वितरति स्मरदानदक्षा। स्निग्धाशाया गुरुगुणग्रथिता मनोज्ञा फीणी नवीनललनेव मुदं ददाति॥
MSS_0696 अत्युत्सार्य बहिर्विटङ्कवडभीगण्डस्थलश्यामिकां भिन्नाभिन्नगवाक्षजालविरलच्छिद्रैः प्रदीपांशवः। आरूढस्य भरेण यौवनमिव ध्वान्तस्य नक्तं मुखे निर्याताः कपिलाः करालविरलश्मश्रूप्ररोहा इव॥
MSS_0697 अत्युत्सेकेन महसा साहसाध्यवसायिनाम्। श्रीरारोहति संदेहं महतामपि भूभृताम्॥
MSS_0698 अत्युदात्तगणेष्वेषा कृतपुण्यैः प्ररोपिता। शतशाखी भवत्येव यावन्मात्रापि सत्क्रिया॥
MSS_0699 अत्युद्गाढरयस्थिराकृतिघनध्वानभ्रमन्मन्दर- क्षुब्धक्षीरधिवीचिसंचयगतप्रालेयपादोपमः। श्रीमत्पोतलके गभीरविवृतिध्वानप्रतिध्वानिते सान्द्रस्वांशुचयश्रिया वलयितो लोकेश्वरः पातु वः॥
MSS_0700 अत्युद्धृता वसुमती दलितोऽरिवर्गः क्रोडीकृता बलवता बलिराजलक्ष्मीः। एकत्र जन्मनि कृतं यदनेन यूना जन्मत्रये तदकरोत् पुरुषः पुराणः॥
MSS_0701 अत्युन्नतपदं प्राप्तः पूज्यान् नैवावमानयेत्। नहुषः शक्रतां प्राप्तश् च्युतोऽगस्त्यावमाननात्॥
MSS_0702 अत्युन्नतस्तनमुरो नयने सुदीर्घे वक्रे भ्रुवावतितरां वचनं ततोऽपि। मध्योऽधिकं तनुरनूनगुरुर्नितम्बो मन्दा गतिः किमपि चाद्भुतयौवनायाः॥
MSS_0703 अत्युन्नतस्तनयुगा तरलायताक्षी द्वारि स्थिता तदुपयानमहोत्सवाय। सा पूर्णकुम्भनवनीरजतोरणस्रक्- संभारमङ्गलमयत्नकृतं विधत्ते॥
MSS_0704 अत्युन्नतिं प्राप्य नरः प्रावारः कीटको यथा। स विनश्यत्यसंदेहम् आहैवमुशना नृपः॥
MSS_0705 अत्युन्नतिव्यसनिनः शिरसोऽधुनैष स्वस्यैव चातकशिशुः प्रणयं विधत्ताम्। अस्यैतदिच्छति यदि प्रततासु दिक्षु ताः स्वच्छशीतमधुराः क्व नु नाम नापः॥
MSS_0706 अत्युन्नतोऽम्बुभिर्मेघश् चातकान् न धिनोति चेत्। मरुता हृतसर्वस्वः स पश्चात् किं करिश्यति॥
MSS_0707 अत्युपचित्तैरुपायैश् चक्रभृदेको भुजैरिव चतुर्भिः। नृपतिः श्रियमपि सुचिरं हरिरिव परिरभ्य निर्भरं रमते॥
MSS_0708 अत्युल्लसद्बिसरहस्ययुजा भुजेन वक्त्रेण शारदसुधांशुसहोदरेण। पीयुषपोषसुभगेन च भाषितेन त्वं चेत् प्रसीदसि मृगाक्षि कुतो निदाघः॥
MSS_0709 अत्युष्णा ज्वरितेव भास्करकरैरापीतसारा मही यक्ष्मार्ता इव पादपाः प्रमुषितच्छाया दवाग्न्याश्रयात्। विक्रोशन्त्यवशादिवोच्छ्रितगुहाव्यात्ताननाः पर्वता लोकोऽयं रविपाकनष्टहृदयः संयाति मूर्छामिव॥
MSS_0710 अत्युष्णात् सघृतादन्नाद् अच्छिद्राच्चैव वाससः। अपरप्रेष्यभावाच्च भूय इच्छन् पतत्यधः॥
MSS_0711 अत्येति रजनी या तु सा न प्रतिनिवर्तते। यात्येव यमुना पूर्णा समुद्रमुदकार्णवम्॥
MSS_0712 अत्र चैत्रसमये निरन्तराः प्रोषिताहृदयकीर्णपावकाः। वान्ति कामुकमनोविमोहना व्याललोलमलयाचलानिलाः॥
MSS_0713 अत्र मन्मथमिवातिसुन्दरं दानवारिमिव दिव्यतेजसम्। शैलराजमिव धैर्यशालिनं वेद्मि वेङ्कटपतिं महीपतिम्॥
MSS_0714 अत्र यत् पतितं वर्णबिन्दुमात्राविसर्गकम्। भ्रमप्रमाददोषाद्धि क्षन्तव्यं तत् सुबुद्धिभिः॥
MSS_0715 अत्रस्तो निजपक्षैस् तुण्डविघातैर्जनानभिभवन्तः। कुर्वन्ति शत्रुवृद्धिं निशि विरुतवन्तो जनविनाशम्॥
MSS_0716 अत्रस्थः सखि लक्षयोजनगतस्यापि प्रियस्यागमं वेत्त्याख्याति च धिक्छुकादय इमे सर्वे पथन्तः स्थिताः। मत्कान्तस्य वियोगतापदहनज्वालावलीचन्दनः काकस्तेन गुणेन काञ्चनमये व्यापारितः पञ्जरे॥
MSS_0717 अत्रकण्ठं विलुठ सलिले निर्जला भूः पुरस्ताज् जह्याः शोषं वदनविहितेनामलक्याः। फलेन स्थाने स्थाने तदिति पथिकस्त्रीजन(ः) क्लान्तगात्रीं पश्यन् सीतां किमु न कृपया वर्धितो रोदितश्च॥
MSS_0718 अत्रनुगोदं मृगयानिवृत्तस् तरङ्गवातेन विनीतखेदः। रहस्त्वदुत्सङ्गनिषण्णमूर्धा स्मरामि वानीरगृहेषु सुप्तः॥
MSS_0719 अत्रान्तरे किमपि वाग्विभवातिवृत्त- वैचित्र्यमुल्लसितविभ्रममायताक्ष्याः। तद्भूरिसात्त्विकविकारमपास्तधैर्यम् आचार्यकं विजयि मान्मथमाविरासीत्॥
MSS_0720 अत्रान्तरे च कुलटाकुलवर्त्मघात- संजातपातक इव स्फुटलाञ्छनश्रीः। वृन्दावनान्तरमदीपयद्ंशुजालैर् दिक्सुन्दरीवदनचन्दनबिन्दुरिन्दुः॥
MSS_0721 अत्रापि भारतं श्रेष्ठं जम्बुद्वीपे महामुने। यतो हि कर्मभूरेषा अतोऽन्या भोगभूमयः॥
MSS_0722 अत्रायातं पथिक भवता कर्मणाकारि पथ्यं तथ्यं ब्रूमः पुनरपि सखे साहसं मा विधासीः। वामाक्षीणां नयननलिनप्रान्तनिर्धूतधैर्याः स्वां मर्यादामिह हि नगरे योगिनोऽपि त्यजन्ति॥
MSS_0723 अत्रर्द्रचन्दनकुचार्पितसूत्रहार- सीमन्तचुम्बिसिचयस्फुटबाहुमूलः। दूर्वाप्रकाण्डरुचिरासु गुरूपभोगो गौडाङ्गनासु चिरमेष चकास्ति वेषः॥
MSS_0724 अत्रार्यः खरदूषणत्रिशिरसां नादानुबन्धोद्यमे रुन्धाने भुवनं त्वया चकितया योद्धा निरुद्धः क्षणम्। सस्नेहाः सरसाः सहासरभसाः सभ्रू भ्रमाः सस्पृहाः सोत्साहास्त्वयि तद्बले च निदधे दोलायमाना दृशः॥
MSS_0725 अत्रावासपरिग्रहं गृहपतेराचक्ष्व चण्डोद्यमैः चण्डालैरुपसेविताः सखि धनुर्हस्तैः पुरस्तादिमाः। उत्कालाकुलसारमेयरसनालेलिह्यमानोन्नत- द्वाराग्रत्वगवास्थिसास्रशकलस्रग्वल्लयः पल्लयः॥
MSS_0726 अत्राशितं शयितमत्र निपीतमत्र सायं तया सह मया विधिवञ्चितेन। इत्यादि हन्त परिचिन्तयतो वनान्ते रामस्य लोचनपयोभिरभूत् पयोधिः॥
MSS_0727 अत्रासीत् किल नन्दसद्म शकटस्यात्राभवद् भञ्जनं बन्धच्छेदकरोऽपिदामभिरभूद् बद्धोऽत्र दामोदरः। इत्थं माथुरवृद्धवक्त्रविगलत्पीयूषधारां पिबन्न् आनन्दाश्रुधरः कदा मधुपुरीं धन्यश्चरिष्याम्यहम्॥
MSS_0728 अत्रासीत् फणिपाशबन्धनविधिः शक्त्या भवद् देवरे गाढं वक्षसि ताडिते हनुमता द्रोणाद्रिरत्राहृतः। दिव्यैरिन्द्रजिदत्र लक्ष्मणशरैर्लोकान्तरं प्रापितः केनाप्यत्र मृगाक्षि राक्षसपतेः कृत्ता च कण्ठ्टवी॥
MSS_0729 अत्रास्थः पिशितं शवस्य कठिनैरुत्कृत्य कृत्स्नं नखैर् नग्नस्नायुकरालघोरकुहरैर्मस्तिष्कदिग्धाङ्गलिः। संदश्यौष्ठपुटेन भुग्नवदनः प्रेतश्चिताग्निद्रुतं सूत्कारैर्नलकास्थिकोटरगतं मज्जानमाकर्षति॥
MSS_0730 अत्रास्मिन् सुतनु लतागृहेऽस्ति रम्यं मालत्याः कुसुममनुच्चितं परेण। इत्युक्त्वा मृदुकरपल्लवं गृहीत्वा मुग्धाक्षी रहसि निनाय कोऽपि धन्यः॥
MSS_0731 अत्रिलोचनसंभूतज्योतिरुद्गमभासिभिः। सदृशण् शोभतेऽत्यर्थं भूपाल तव चेष्टितम्॥
MSS_0732 अत्रैव दास्यसि विमुक्तिमथापि याचे मातः शरीरपतनं मणिकर्णिकायाम्। अस्तु स्वकृत्यमनुकम्पनमीश्वराणां दासस्य कर्मकरतैव तथा स्वकृत्यम्॥
MSS_0733 अत्रैव सरसि जातं विकसितमत्रैव निर्भरं नलिनैः। कालवशागततुहिनैर् विलीनमत्रैव हा कष्टम्॥
MSS_0734 अत्रैष स्वयमेव चित्रफलके कम्पस्खलल्लेखया संतापार्तिविनोदनाय कथमप्यालिख्य सख्या भवान्। बाष्पव्याकुलमीक्षितः सरभसं चूताङ्कुरैरर्चितो मूर्ध्ना च प्रणतः सखीषु मदनव्याजेन चापह्नुतः॥
MSS_0735 अत्रोत्पातघनेन मन्त्रिविकले शून्याम्बरव्यापिना धृष्टस्वप्रकृतिक्रियासमुचिते ग्रमे तथा जृम्भितम्। रथ्याकर्दमवाहिनामतिशुचिस्वच्छात्मनामन्तरं नाप्यज्ञायि जनैर्यथौघपयसां स्रोतोजलानामपि॥
MSS_0736 अत्रोद्याने मया दृष्टा वल्लरी पञ्चपल्लवा। पल्लवे पल्लवे ताम्रा यस्यां कुसुममञ्जरी॥
MSS_0737 अत्वरा सर्वकार्येषु त्वरा कार्यविनाशिनी। त्वरमाणेन मूर्खेण मयूरो वायसीकृतः॥
MSS_0738 अथ कालाग्निरुद्रस्य तृतीयनयनोत्थिता। ज्वाला दहति तत्सर्वं निर्वाणं ब्रह्मणो यतः॥
MSS_0739 अथ कृतकविहङ्गैः पार्थिवोद्दूलयन्तैस् तुमुलमुपरिपातादम्बुवर्षात् त्रसन्त्यः अविगलितसपत्नीगात्रसंमर्ददुःखाः प्रणयिनमभिपेतुर्हानिनादेन देव्यः॥
MSS_0740 (अर्जुन उवाच) अथ केन प्रयुक्तोऽयं पापं चरति पूरुषः। अनिच्छन्नपि वार्ष्णेय बलादिव नियोजितः॥
MSS_0741 (श्रीभगवानुवाच) काम एष क्रोध एष रजोगुणसमुद्भवः। महाशनो महापाप्मा विद्ध्येनमिह वैरिणम्॥
MSS_0742 धूमेनाव्रियते वह्निर् यथादर्शो मलेन च। यथोल्बेनावृतो गर्भस् तथा तेनेदमावृतम्॥
MSS_0743 अथ कोकिल कुरु मौनं जलधरसमयेऽपि पिच्छिला भूमिः। विकसति कुटजकदम्बे वक्तरि भेके कुतस्तवावसरः॥
MSS_0744 अथ धूकस्वरो वामे यात्रायां गच्छतः शुभः। दक्षिणे मृतये किंचिद् दुष्टं दर्शनमस्य हि॥
MSS_0745 अथ जगदवगाढं वासरान्तापचारात् तिमिरपटलवृद्धावप्रतीकारसत्त्वम्। शशिभिषगनुपूर्वं शीतहस्तो भिषज्यन्न् अधिकविशदवक्त्रः स्वैरभावं चकार॥
MSS_0746 अथ दीर्घतमं तमः प्रवेक्ष्यन् सहसा रुग्णरयः स संभ्रमेण। निपतन्तमिवोष्णरश्मिमुर्व्यां वलयीभूततरुं धरां च मेने॥
MSS_0747 अथ देहं स्थिरीर्क्तुं योगिनां सिद्धिमिच्छताम्। कथ्यन्ते शुद्धकर्माणि यैः सिद्धिं प्रापुरुत्तमाः॥
MSS_0748 अथ नगरधृतैरमात्यरत्नैः पथि समियाय स जाययाभिरामः। मधुरिव कुसुमश्रिया सनाथः क्रममिलितैरलिभिः कुतूहलोत्कैः॥
MSS_0749 अथ नभसि निरीक्ष्य व्याप्तदिक्चक्रवालं सजलजलदजालं प्राप्तहऋषप्रकर्षः। विहितविपुलबर्हाडम्बरो नीलकण्ठो मदमृदुकलकण्ठो नाट्यमङ्गीचकार॥
MSS_0750 अथ नयनसमुत्थं ज्योतिरत्रेरिव द्यौः सुरसरिदिव तेजो वह्निनिष्ठ्यूतमैशम्। नरपतिकुलभूत्यै गर्भमाधत्त राज्ञी गुरुभिरभिनिविष्टं लोकपालानुभावैः॥
MSS_0751 अथ नित्यमनित्यं वा नेह शोचन्ति तद्विदः। नान्यथा शक्यते कर्तुं स्वभावः शोचतामिति॥
MSS_0752 अथ पङ्क्तिमतामुपेयिवद्भिः सरसैर्वक्रपथश्रितैर्वचोभिः। क्षितिभर्तुरुपायनं चकार प्रथमं तत्परतस्तुरङ्गमाद्यैः॥
MSS_0753 अथ पथिकवधूदहनः शनकैरुदभून्निशाकरालोकः। कुमुदप्रबोधदूतो व्यसनगुरुश्चक्रवाकीणाम्॥
MSS_0754 अथ प्रसन्नेन्दुमुखीन् सिताम्बरा समाययावुत्पलपत्रलोचना। सपङ्कजा श्रीरिव गां निषेवितुं सहंसबालव्यजना शरद्वधूः॥
MSS_0755 अथबद्धजेटे रामे सुमन्त्रे गृहमागते। त्यक्तो राजा सुतत्यागाद् अविश्वस्तैरिवासुभिः॥
MSS_0756 अथ भद्राणि भूताणि हीनशक्तिरहं परम्। मुदं तदापि कुर्वीत हानिर्द्वेषफलं यतः॥
MSS_0757 अथ मनसिजदिग्ज्याभिशंसी जलधरदुग्दुभिराततान शब्दम्। तदनु तदनुजीविभिः कदम्बैः कवचितमुन्मदषट्पदच्छलेन॥
MSS_0758 अथ मन्त्रमिमं कर्ने जपेद्दंशं स्पृशेत् तथा। एकविंशतिवारं च वृश्चिकक्ष्वेडशान्तये॥
MSS_0759 अथ मन्मथवाहिनीपरागः किमपि ज्योतिरुदस्फुरत् पुरस्तात्। तिमिरस्य जरा चकोरकूरं कुलडाकेलिबनीदवानलार्चिः॥
MSS_0760 अथ रतिरभसादलीकनिद्रा- मधुरविघूर्णितलोचनोत्पलाभिः। शयनतलमशिश्रियन् वधूभिः सह मदमन्मथमन्थरा युवानः॥
MSS_0761 अथ राज्ञा दरः कार्यो न तु कस्यां चिदापदि। अपि चेतसि दीर्णः स्यान् नैव वर्तेत दीर्णवत्॥
MSS_0762 अर्थतुपक्वात् कलतोऽवशोषिताद् विकृष्य बीजं पयसा निषिच्य। विशोषितं पञ्चदिनानि सर्पिषा विडङ्गमिश्रेण च धूपयेत् ततः॥
MSS_0763 अथर्वविधितत्त्वज्ञैर् ब्राह्मणैर्विजितेन्द्रियैः। मन्त्रतन्त्रविधानज्ञैर् दूरादुन्मूलयेद् रिपून्॥
MSS_0764 अथर्वाम्नायतत्त्वज्ञस् तन्त्रज्ञः क्रतुकर्मठः धनुर्वेदस्य वेत्ता च पुरोधा राजसंमतः॥
MSS_0765 अथ लक्ष्मणानुगतकान्तवपुर् जलधिं विलङ्घ्य शशिदाशरथिः। परिवारितः परित ऋक्षगनैस् तिमिरौघराक्षसकुलं बिभिदे॥
MSS_0766 अथवा नश्यति प्रज्ञा प्राज्ञस्यापि नरस्य हि। प्रतिकूले गते दैवे विनाशे समुपस्थिते॥
MSS_0767 अथवा प्रोच्यते ध्यानम् अन्यदेवात्र योगिनाम्। रहस्यं परमं मुक्तेः कारणं प्रथमं च यत्॥
MSS_0768 अथवा भवतः प्रवर्तना न कथं पिष्टमियं पिनष्टि नः। स्वत एव सतां परार्थता ग्रहणानां हि यथा यथार्थता॥
MSS_0769 अथवाभिनिविष्टबुद्धिषु व्रजति व्यर्थकतां सुभाषितम्। रविरागिषु शीतरोचिषः करजालं कमलाकरोष्विव॥
MSS_0770 अथवा मम भाग्यविप्लवाद् अशनिः कल्पित एष वेधसा। यदनेन तरुर्न पातितः क्षिपता तद्विडपाश्रया लता॥
MSS_0771 अथवा मूलसंस्थानाम् उद्घातैस्तु प्रबोधयेत्। सुप्तां कुण्डलिनीं शक्तिं बिसतन्तुनिभाकृतिम्॥
MSS_0772 अथवा मृदु वस्तु हिंसितुं मृदुनैवारभते प्रजान्तकः। हिमसेकविपत्तिरत्र मे नलीनी पूर्वनिदर्शनं मता॥
MSS_0773 अथ वासवस्य वचनेन रुचिरवदनस्त्रिलोचनम्। क्लान्तिरहितमभिराधयितुं विधिवत् तपांसि विदधे धनंजयः॥
MSS_0774 अथ संसारसंहारवामनाबन्धवासितः। अजायत वृषारूढो भैरवो महसां निधिः॥
MSS_0775 अथ स ललितयोषिद्भ्रूलताचारुशृङ्गं रतिवलयपदाङ्के चापमासज्य कण्ठे। सहचरमधुहस्तन्यस्तुचूताङ्कुरास्त्रश् शतमखमुपतस्थे प्राञ्जलिः पुष्पधन्वा॥
MSS_0776 अथ स विषयव्यावृत्तात्मा यथाविधि सूनवे नृपतिककुदं दत्त्वा यूने सितातपवारणम्। मुनिवनतरुच्छायां देव्या तया सह शिश्रिये गलितवयसामिक्ष्वाकूणामिदं हि कुलव्रतम्॥
MSS_0777 अथ सान्द्रसांध्यकिरणारुणितं हरिहेतिहूति मिथुनं पततोः। पृथगुत्पपात विरहार्तिदलद्- धृदयस्रुतासृगनुलिप्तमिव॥
MSS_0778 अथ सामान्यशृङ्गारे युवतीनां प्रशंसनम्। स्त्रीपुंसजातिकथनं तयोः संयोगवर्णनम्॥
MSS_0779 अथ स्फुरन्मीनविधूतपङ्कजा विकङ्कतीरस्खलितोर्मिसंहतिः। पयोऽवगाढुं कलहंसनादिनी समाजुहावेव वधूः सुरापगा॥
MSS_0780 अथ स्वमादाय भयेन मन्थनाच् चिरत्नरत्नाधिकमुच्चितं चिरात्। निलीय तस्मिन् निवसन्नपांनिधिर् वने तडाको ददृशोऽवनीभुजा॥
MSS_0781 अथ स्वस्थाय देवाय नित्याय हतपाप्मने। त्यक्तक्रमविभागाय चैतन्यज्योतिषे नमः॥
MSS_0782 अथागत्य भुवं राज्ञां गता वाहनतां हयाः। तेषां धर्मार्थकामांश्च साधयन्त्युपकारिणः॥
MSS_0783 अथाङ्गराजादवतार्य चक्षुर् याहीति जन्यामवदत् कुमारी। नासौ न काम्यो न च वेद सम्यग् दृष्टुं न सा भिन्नरुचिर्हि लोकः॥
MSS_0784 अथातः संप्रवक्ष्यामि लक्षणानि हि वाजिनाम्। शुभानि वर्णैरावर्तैस् तानि विद्याद्विचारतः॥
MSS_0785 अथातः संप्रवक्ष्यामि हयारोहणमुत्तमम्। येन विज्ञातमात्रेण रेवन्तः प्रियतां व्रजेत्॥
MSS_0786 अथात्मनः शब्दगुणं गुणज्ञः पदं विमानेन विगाहमानः। रत्नाकरं वीक्ष्य मिथः स जायां रामाभिधानो हरिरित्युवाच॥
MSS_0787 अथानन्दकरं वक्ष्ये षडर्तूनां च वर्णनम्। यद्रसास्वादमुदिता विभान्ति विबुधालयः॥
MSS_0788 अथानुक्रमद्वाराणि विरच्यन्तेऽत्र वाङ्मये। अन्योक्तिसूक्तमुक्तालीं समुद्धृत्य श्रुताम्बुधेः॥
MSS_0789 अथापि नापसज्जेत स्त्रीषु स्त्रैणेषु चार्थवित्। विषयेन्द्रियसंयोगान् मनः क्षुभ्यति नान्यथा॥
MSS_0790 अथाप्रशस्ताः खरतुल्यनादाः प्रदीप्तपुच्छाः कूनखा विवर्णाः। निकृत्तकर्णा द्विपमस्तकाश्च भवन्ति ये वा सिततालुजिह्वाः॥
MSS_0791 अथायतनसंनिधौ भगवतो भवानीपतेर् मनोहरमचीखनद् भुवनभूषणं भूपतिः। विगाहनकुतूहलोत्तरलपौरसीमन्तिनी- पयोधरभरत्रुटद्विकटवीचिमुद्रं सरः॥
MSS_0792 अथाशुद्धोद्भवो ग्राम्यनर्तक्स्येव यो भवेत्। कैतवस्नेहमापन्नो भवः संकीर्ण उच्यते॥
MSS_0793 अथाश्वानां जन्मदेशान् प्रवक्ष्याम्यनुपूर्वशः। उत्तमानां च मध्यानां हीनानां यत्र संभवः॥
MSS_0794 अथाससादास्तमनिन्द्यतेजा जनस्य दूरोज्झितमृत्युभीतेः। उत्पत्तिमद्वस्तु विनाश्यवश्यं यथाहमित्येवमिवोपदेष्टुम्॥
MSS_0795 अथेतरे सप्त रघुप्रवीरा ज्येष्ठं पुरोजन्मतया गुणैश्च चक्रुः कुशं रत्नविशोषभाजं सौभ्रात्रमेषां हि कुलानुसारि॥
MSS_0796 अथेदं रक्षोभिः कनकहरिणच्छद्मविधिना तथा वृत्तं पापैर्व्यथयति यथा क्षालितमपि। जनस्थाने शून्ये विकलकरणैरार्यचरितैर् अपि ग्रावा रोदित्यपि दलति वज्रस्य हृदयम्॥
MSS_0797 अथेह कथ्यतेस्माभिः कर्मना येन बन्धनम्। छिद्यते सदुपायेन श्रुत्वा तत्र प्रवर्त्यताम्॥
MSS_0798 अथैतत् पूर्णमभ्यात्मं यच् च नेत्यनृतं वचः। सर्वं नेत्यनृतं ब्रूयात् स दुष्कीर्तिः स्वसन् मृतः॥
MSS_0799 अथो गणपतिं वन्दे महामोदविधायिनम्। विद्याधरगणैर्यस्य पूज्यते कण्ठगर्जितम्॥
MSS_0800 अथोच्चकैर्जरठकपोतकंधरा- तनूरुहप्रकरविपाण्डुरद्युति। बलैश्चलच्चरणविधूतमुच्चरद् धनावलीरुदचरत क्षमारजः॥
MSS_0801 अथोच्यते श्वानरुतस्य सारं सारं समस्तेष्वपि शाकुनेषु। विस्पष्टचेष्टं शुभलक्षणं च शुभाशुभं प्राक्तनकर्मपाकम्॥
MSS_0802 अथोत्तरस्यां दिशि खञ्जरीटम् आलोक्य कोऽपि स्मितमादधानः। कस्याश्चिदास्ये स्मितचारुभासि सभावयामास विलोचनानि॥
MSS_0803 अथोद्ययौ बालसुहृत् स्मरस्य शयामाधवः श्यामललक्ष्मभङ्ग्या। तारावधूलोचनचुम्बनेन लीलाविलीनाञ्जनबिन्दुरिन्दुः॥
MSS_0804 अथोपगूढे शरदा शशाङ्के प्रावृड् ययौ शान्ततडित्कटाक्षा। कासां न सौभाग्यगुणोऽङ्गनानां नष्टः परिभ्रष्ट्पयोधराणाम्॥
MSS_0805 अदः समित्संमुखवीरयौवत- त्रटद्भुजाकम्बुमृणालहारिणी। द्विषद्गणस्त्रैणदृगम्बुनिर्झरे यशोमरालावलिरस्य खेलति॥
MSS_0806 अदण्डनमदण्ड्यानां दण्ड्यानां चापि दण्डनम्। अग्राह्याग्रहणं चैव ग्राह्याणां ग्रहणं तथा॥
MSS_0807 अदण्ड्यान् दण्डयन् राजा दण्ड्यांश्चैवाप्यदण्डयन्। अयशो महदाप्नोति नरकं चैव गच्छति॥
MSS_0808 अदत्तं नादत्ते कृतसुकृतकामः किमपि यः शुभश्रेणिस्तस्मिन् वसति कलहंसीव कमले। विपत् तस्माद् दूरं व्रजति रजनीवाम्बरमणेर् विनीतं विद्येव त्रिदिवशिवलक्ष्मीर्भजति तम्॥
MSS_0809 अदत्तदोषेण भवेद् दरिद्रो दरिद्रदोषेण करोति पापम्। पापादवश्यं नरकं प्रयाति पुनर्दरिद्रः पुनरेव पापी॥
MSS_0810 अदत्तभुक्तमुत्सृज्य धनं सुचिररक्षितम्। मूषका इव गच्छन्ति कदर्याः स्वक्षये क्षयम्॥
MSS_0811 अदत्तानामुपादानं हिंसा चैवाविधानतः। परदारोपसेवा च शारीरं त्रिविधं स्मृतम्॥
MSS_0812 अदत्तेत्यागता लज्जा दत्तेति व्यथितं मनः। धर्मस्नेहान्तरे न्यस्ता दुःखिताः खलु मातरः॥
MSS_0813 अदनस्पृहया दुरीश्वराणां सदन्द्वारि वितर्दिमाश्रयन्ताम्। अपुनर्भवसाधनं शरीरं जरयामो वयम्ॐ नमः शिवाय॥
MSS_0814 अदभ्रमभ्रोपलपट्टकेषु ये शितीक्रियन्ते मदनेन पत्रिणः। तडिल्लता तन्निकषोत्थपावक- स्फुलिङ्गभङ्गीं ललिताङ्गि सेवते॥
MSS_0815 अदम्भा हि रम्भा विलक्षा च लक्ष्मीर् घृताची ह्रिया चीरसंच्छादितास्या। अहो जायते मन्दवर्णाप्यपर्णा समाकर्ण्य तस्या गुणस्यैकदेशम्॥
MSS_0816 अदयं घर्ष शिलायां दह वा दाहेन भिन्धि लौहेन। हे हेमकार कनकं म मां गुञ्जाफलैस्तुलय॥
MSS_0817 अदय दशसि किं त्वं बिम्बबुद्ध्याधरं मे भव चपल निराशः पक्वजम्बूफलानाम्। इति दयितमवेत्य द्वारदेशाप्तमन्या निगदति शुकमुच्चैः कान्तदन्तक्षतौष्ठी॥
MSS_0818 अदर्शनादापतितः पुनश्चादर्शनं गतः। न त्वासौ वेद न त्वं तं कः सन् कमनुशोचसि॥
MSS_0819 अदर्शनादापतिताः पुनश्चादर्शनं गताः। न ते तव न तेषां त्वं तत्र का परिदेवना॥
MSS_0820 अदर्शने दर्शनमात्रकामा दृष्टौ परिष्वङ्गरसैकलोला। आलिङ्गितायां पुनरायताक्ष्याम् आशास्महे विग्रहयोरभेदम्॥
MSS_0821 अदाक्षिण्यादतीवोग्राः पवना इव दुर्जनाः। गुरूनपि प्रतिक्षेप्तुं प्रयतन्ते क्षमाभृतः॥
MSS_0822 अदाता पुरुषस्त्यागी दाता त्यागी च नित्यशः। इति ज्ञात्वा स्वयं बुद्धया धनं दद्यात् पुनः पुनः॥
MSS_0823 अदाता पुरुषस् धनं संत्यज्य गच्छति। दातारं कृपणं मन्ये मृतोऽप्यर्थं न मुञ्चति॥
MSS_0824 अदातारं दातृप्रवरमनयं विश्वविनयं विरूपं रूपाढ्यं विगतजयिनं विश्वजयिनम्। अकुल्यं कुल्यं त्वामहमवदमाशापरवशात् मृषावादेत्युक्तिस्त्वयि खलु मृषावादिनि मयि॥
MSS_0825 अदाता वंशदोषेण कर्मदोषाद् दरिद्रता। उत्मादो मातृदोषेण पितृदोषेण मूर्खता॥
MSS_0826 अदातृमानसं क्वापि न स्पृशन्ति कवेर्गिरः। दुःखायैवातिवृद्धस्य विलासास्तरुणीकृताः॥
MSS_0827 अदानमीषद् दानं च किंचित् कोपाय दर्धियाम्। संपूर्णदानं प्रकृतिर् विरामो वैरकारणम्॥
MSS_0828 अदान्तस्याविनीतस्य वृथापण्डितमानिनः। न गुणाय भवन्ति स्म नटस्येवाजितात्मनः॥
MSS_0829 अदाहि यस्तेन दशार्धबाणः पुरा पुरारेर्नयनालयेन। न निर्दहंस्तं भवदक्षिवासी न वैरशुद्धेरधुनाधर्मणः॥
MSS_0830 अदीप्तेऽग्नौ हतो होमो हता भुक्तिरसाक्षिका। उपजीव्या हता कन्या स्वार्थे पाकक्रिया हता॥
MSS_0831 अदीर्घं कालमापन्नः प्रश्रयं युवतेः स्मरः। प्रगल्भ्यते मनस्येव मुघं वपुषि जायते॥
MSS_0832 बिभेत्यङ्गार्पणे वाच्छत्यालिख्यातां रतिं प्रिये। उक्तप्रत्युक्तसंमूढा संमुखं न निरीक्षते॥
MSS_0833 रतचूतफलोत्पाकरसैः कान्तं न धिन्वती। बाला निदाघलक्ष्मीव तापयत्येव केवलम्॥
MSS_0834 अदीर्घदर्शिभिः क्रूरैर् मूढैरिन्द्रियसायकैः। हमद्भिः क्रियते कर्म रुदद्भिरनुभूयते॥
MSS_0835 अदीर्घसूत्रः स्मृतिमान् कुतज्ञो नीतिशास्त्रवित्। धीमानायतिदर्शी च मन्त्री राज्ञः सुसंनिधिः॥
MSS_0836 अदुर्गविषयः कस्य नारेः परिभवास्पदम्। अदुर्गोऽनाश्रयो राजा पोतच्युतमनुष्यवत्॥
MSS_0837 अदृष्टापतितां भार्यां मूढो यस्तु परित्यजेत्। सप्तजन्मनि स स्त्रीत्वं लभते नात्र संशयः॥
MSS_0838 अदुष्टापतितां भार्यां यौवने यः परित्यजेत्। स जीवनान्ते स्त्रीत्वं च वन्ध्यत्वं च समाप्नुयात्॥
MSS_0839 अदूरगमनं तीर्थम् अदेहदमनं तपः। अनम्भःसंभवं स्नानं मातुश्चरणपङ्कजम्॥
MSS_0840 अदृष्यन्ति पुरस्तेन खेलाः खञ्जनपङ्क्तयः। अस्मय्रन्त विनिःश्वस्य प्रियानयनविभ्रमाः॥
MSS_0841 अदृष्टगुणदोषाणाम् अधृतानां च कर्मणाम्। नान्तरेण क्रियां तेषां फल्मिष्टं प्रवर्तते॥
MSS_0842 अदृष्टपूर्वः कण्ठोऽयं कान्ताया भुवन्त्रये। यस्माद्विणानिनादस्य समुद्भूतिर्विभाव्यते॥
MSS_0843 अदृष्टपूर्वमस्माभिर् यदेतद्दृश्यतेऽधुना। विषं विषधरैः पीतं मूर्छिताः पथिकाङ्गनाः॥
MSS_0844 अदृष्टपूर्वानादाय भावानपरिशङ्कितान्। इष्टानिष्टान् मनुष्याणाम् अस्तं गच्छन्ति रात्रयः॥
MSS_0845 अदृष्टपूर्वा बहवः सहायाः सर्वे पदस्थस्य भवन्ति वश्याः। अर्थाद्विहीनस्य पदच्युतस्य भवन्ति काले स्वजनोऽपि शत्रुः॥
MSS_0846 अदृष्टमुखभङ्गस्य युक्तमन्धस्य याचितुम्। अहो बत महत् कष्टं चक्षुष्मानपि याचते॥
MSS_0847 अदृष्टव्यापारं गतवति दिनानामधिपतौ यशः शेषीभूते शशिनि गतधाम्नि ग्रहगणे। तथान्धं संजातं जगदुपनते मेघसमये यथामी गण्यन्ते तमसि पटवः कीटमणयः॥
MSS_0848 अदृष्टे दर्शनोत्कण्ठा दृष्टे विच्छेदभीरुता। तदृष्टेन न दृष्टेन भत्रता लभ्यते मुखम्॥
MSS_0849 अदेशकालार्थमनायतिक्षमं यदप्रियं लाघवकारि चात्मनः। विचिन्त्य बुद्ध्या मुहुरप्यवैम्यहं न तद्वचो हालहलं हि तद्विषम्॥
MSS_0850 अदेशकाले यद् दानम् अपात्रेभ्यश्च दीयते। असत्कृतमवज्ञातं तत्तामसमुदाहृदम्॥
MSS_0851 अदेशस्थो हि रिपुणा स्वल्पकेनापि हन्यते। ग्राहोऽल्पीयानपि जले जलेन्द्रमपाइ कर्षति॥
MSS_0852 अदैवं दैवतं कुर्युर् दैवतं चाप्यदैवतम्। लोकपालान् सृजेयुश्च लोकानन्यांस्तथा द्विजः॥
MSS_0853 अदोषाद्दोषाद्वा त्यज्ति विपिने तां यदि भवान् अभ्रद्रं भद्रं वा त्रिभुवनपते त्वां वदतु कः। इदं क्रूरं मे स्मरति हृदयं यत् किल तया त्वदर्थ कान्तारे कुलतिलक नात्मापि गणितः॥
MSS_0854 अद्भिः शुध्यन्ति वस्त्राणि मनः सत्येन शुध्यति। अहिंसया च भूतात्मा बुद्धिर्ज्ञानेन शुध्यति॥
MSS_0855 अद्भिर्गात्राणि शुध्यन्ति मनः सत्येन शुध्यति। विद्यातपोभ्यां भूतात्मा बुद्धिर्ज्ञानेन शुध्यति॥
MSS_0856 अद्भुतस्तक्र्पाथोधिर् अगाधी यस्य वर्धकः। अक्षपादोऽतमःस्पृष्टस् त्वकलङ्कः कलानिधिः॥
MSS_0857 अद्भ्यो ऽग्निर्ब्रह्मतःक्षत्रम् अश्मनो लोहमुत्थितम्। तेषां सर्वत्रगं तेजः स्वासु योनिषु साम्यति॥
MSS_0858 अद्यतनो योद्धव्ये शकुनो विहयाय याक्रिकविरुद्वः। दिवसान्तरिते युद्धे क्षेमः प्रास्थानिकः शकुनः॥
MSS_0859 अद्य धारा सदाधारा सदालम्बा सरस्वती। पण्डिता मण्डिताः सर्वे भोजराजे भुवं गते॥
MSS_0860 अद्य प्रभृत्यवनताङ्गि तवास्मि दासः क्रीतस्तपोभिरिति वादिनि चन्द्रमौलौ। अह्नाय सा नियमजं क्लममुत्ससर्ज क्लेशः फलेन हि पुनर्नवतां विधत्ते॥
MSS_0861 अद्य भोमिदिनं सत्यं सत्यमप्रस्तुतं तव। तथापि दूति गन्तव्यं नार्तः कालमपेक्षते॥
MSS_0862 अद्य मे सफलमायतनेत्रे जीवितं मदनसंश्रयभावम्। आगतासि भवनं मम यस्मात् स्वागतं तव वरोरु निषीद॥
MSS_0863 अद्य यावदपि येन निबद्धौ न प्रभू विचलितुं बलिविन्ध्यौ। आस्थितावितथतागुणपाशस् त्वादृशा स विदुषा दुरपासः॥
MSS_0864 अद्य शीतं वरिवर्ति सरीसर्ति समीरणः। अपत्नीको मरीमर्ति नरीनर्ति कुचोष्णवान्॥
MSS_0865 अद्य स प्रवसतीति सुभ्रुवः श्रोत्रसीमनि विजृम्भिते ध्वनौ। सद्य एव निजपाणिगुम्फिते पुष्पदामनि महोरगभ्रमः॥
MSS_0866 अद्य सुन्दरि कलिन्दनन्दिनी- तीरकुञ्जभुवि केलिलम्पटः। वादयन् मुरलिकां मुहुर्मुहुर् माधवो हरति मामकं मनः॥
MSS_0867 अद्य स्वर्गवधूगणे गुणमय त्वत्कीर्तिमिन्दूज्जवलाम् उच्चैर्गायति निष्कलङ्किमदशामादास्यते चन्द्रमाः। गीताकर्णनमोदमुक्तयवसग्रासाभिलाषो वद स्वामिन्नङ्कमृगः कियन्ति हि दिनान्येतस्य वर्तिष्यते॥
MSS_0868 अद्य स्वां जननीमकारणरुषा प्रातः सुदूरं गतां प्रत्यानेतुमितो गतो गृहपतिः क्षुत्वैव मध्यंदिने। पङ्गुत्वेन शरीरजर्जरतया प्रायः स लक्ष्याकृतिर् दृष्टोऽसौ भवता न किं पथिक हे स्थित्वा क्षणं कथ्यताम्॥
MSS_0869 अद्यापि कोकनदचारुसरेखहस्तां तां शातकुम्भकलशस्तनचारुगात्रीम्। बिम्बाधरीं विषमबाणनिपीडिताङ्गीं संचिन्तये द्व्यणुकमध्यतनुप्रकाशाम्॥
MSS_0870 अद्यापि कोपविमुखीकृतगन्तुकामा नोक्तं वचः प्रतिददाति यदैव वक्त्रम्। चुम्बामि रोदति भृशं पतितोऽस्मि पादे दासस्तव प्रियतमे भज मां स्मरामि॥
MSS_0871 अद्यापि चाटुशतदुर्ललितोचितार्थं तस्याः स्मरामि सुरतक्लमविह्वलायाः। अव्यक्तनिःस्वनितकातरक्थ्यमान- संकीर्णवर्णरुचितं वचनं प्रियायाः॥
MSS_0872 अद्यापि तत्कनककुण्डलघृष्टगण्डम् आस्यं स्मरामि विपरीतरताभियोगे। आन्दोलनश्रमजलस्फुटसान्द्रबिन्दु- मुक्ताफलप्रकरविच्छुरितं प्रियायाः॥
MSS_0873 अद्यापि तत्कनकगौरकृताङ्गरागं प्रस्वेदबिन्दुविततं वद्नं प्रियायाः। अन्ते स्मरामि रतिखेदविलोलनेत्रं राहूपरागपरिमुक्तमिवेन्दुबिम्बम्॥
MSS_0874 अद्यापि तत्कनकरेणुघनोरुदेशे न्यस्तं स्मरामि नखरक्षतलक्ष्म तस्याः। आकृष्टहेमरुचिराम्बर्मुत्थिताया लज्जावशात् करधृतं च ततो व्रजन्त्याः॥
MSS_0875 अद्यापि तत्कमलरेणुसुगन्धगन्धि तत्प्रेमवारि मकरध्वजपातकारि। प्राप्नोम्यहं यदि पुनः सुरतैकतीर्थं प्राणांस्त्यजामि नियतं तदवाप्तिहेतोः॥
MSS_0876 अद्यापि तत्कृतकचग्रहमाग्रहेण दन्तैर्मया दशनवाससि खण्ड्यमाने। तस्या मनाङ्मुकुलिताक्षमलक्ष्यमाण- सीत्कारगर्भमसकृद्वदनं स्मरामि॥
MSS_0877 अद्यापि तत्तरलतारकिताक्षमास्यम् आलिप्रचन्दनरसाहितशोभमस्याः। कस्तूरिकातिलकतारकिताभिराम- गण्डस्थलद्युति मुहुर्मनसा स्मरामि॥
MSS_0878 अद्यापि तत्प्रणयभङ्गुरदृष्टिपातं तस्याः स्मरामि रतिविभ्रमगात्रभङ्गम्। वस्त्राञ्चलस्खलनचारुपयोधरान्तं दन्तच्छदं दशनखण्डनमण्डनं च॥
MSS_0879 अद्यापि तत्सपरिवेषशशिप्रकाशम् आस्यं स्मरामि जड्गात्रविवर्तनेषु। तद्वेलदुज्ज्वलकराङ्गुलिजालगुम्फ- दोः कन्दलीयुगलकं दयितं प्रियायाः॥
MSS_0880 अद्यापि तत्सुरतकेलिनिरस्त्रयुद्धं बन्धोपबन्धपतनोत्थितशून्यहस्तम्। दन्तौष्ठपीडननखक्षतरक्तसिक्तं तस्याः स्मरामि रतिबन्धुरनिष्ठुरत्वम्॥
MSS_0881 अद्यापि तत्सुरतकेलिविमर्दखेद- संजातघर्मकणविस्फुरितं प्रियायाः। आपाण्डुरं तरलतारनिमीलिताक्षं वक्त्रं स्मरामि परिपूर्णनिशाकराभम्॥
MSS_0882 अद्यापि तद्वदनपङ्कजगन्धलुब्ध- भ्राम्यद्द्विरेफचयचुम्बितगण्डयुग्मम्। लीलावधूतकरपल्लवकङ्कनानां क्वाणो विमूर्च्छति मनः स्तुतरां मदीयम्॥
MSS_0883 अद्यापि तद्विकसिताम्बुजमध्यगौरं गोरोचनातिलकभासुरफालरेखम्। ईषन्मदालसविघूर्णितदृष्टिपातं तस्या मुखं प्रति मनो मम गच्छतीदम्॥
MSS_0884 अद्यापि तन्नयनकज्जलमुज्ज्वलास्यं विश्रान्तकर्णयुगलं परिहासहेतोः। पश्ये तवात्मनि नवीनपयोधराभ्यां क्षीणं वपुर्यदि विनश्यति नो न दोषः॥
MSS_0885 अद्यापि तन्मदनकार्मुकभङ्गुरभ्रु- दन्तद्युतिप्रकरकर्बुरिताधरोष्ठम्। कर्णावसक्तपुलकोज्ज्वलदन्तपत्रं तस्याः पुनः पुनरपीह मुखं स्मरामि॥
MSS_0886 अद्यापि तन्मनसि संपरिवर्तते मे रात्रौ मयि क्षुतवति क्षितिपालपुत्र्या। जीवेति मङ्गलवचः परिहृत्य कोपात् कर्णे कृतं कनकपत्रमनालपन्त्या॥
MSS_0887 अद्यापि तां कनककङ्कणभूषिताग्र- हस्तां च वक्त्रकमलेन सुनिर्जितेन्दुम्। लीलावर्तीं सुरतखेदनिमीलिताक्षीं ध्यायामि चेतसि मदाकुललालसाङ्गीम्॥
MSS_0888 अद्यापि तां कनककान्तिमदालसाङ्गीं व्रीडोत्सुकां निपतितामिव चेष्टमानाम्। अङ्गाङ्गसङ्गपरिचुम्बनजातमोहां तां जीवनौषधिमिव प्रमधां स्मरामि॥
MSS_0889 अद्यापि तां कनकचम्पकदामगौरीं फुल्लारविन्दवदनां तनुरोमराजीम्। सुप्तोत्थितां मदनविह्वलसालसाङ्गीं विद्यां प्रमादगलितामिव चिन्तयामि॥
MSS_0890 अद्यापि तां कनकपत्रसनाथकर्णाम् उत्तुङ्गकर्कशकुचार्पिततारहाराम्। काञ्चीनिपुञ्जितविशालनितम्बबिम्बाम् उद्दाननूपुररणच्चरणां स्मरामि॥
MSS_0891 अद्यापि तां कटिसमार्पितवामपाणिम् आकुञ्चितैकचरणाग्रनिरुद्धभूमिम्। स्तम्भावलम्बितभुजां पथि मां व्रजन्तं पश्यामि बन्धुरितकंधरमीक्षमाणाम्॥
MSS_0892 अद्यापि तां कुटिलकुन्तलकेशपाशाम् उन्तिद्रतामरसपत्रविशालनेत्राम्। उत्तुङ्गपीवरपयोधरकुङ्मलाढ्यां ध्यायामि चेतसि यथैव गुरूपदेशम्॥
MSS_0893 अद्यापि तां क्षणवियोगविषोपमे यां सङ्गे पुनर्बहुतराममृताभिषेकाम्। तां जीवधारणकरीं मदनातपत्राम् उद्धृत्तकेशनिवहां सुदतीं स्मरामि॥
MSS_0894 अद्यापि तां क्षितितले वरकामिनीनां सर्वाङ्गसुन्दरतया प्रथमैकरेखाम्। शृङ्गारनाटकरसोत्तमपानपात्रीं कान्तां स्मरामि कुसुमायुधबाणखिन्नाम्॥
MSS_0895 अद्यापि तां गतिनिराकृतराजहंसीं धम्मिल्लनिर्जितकलापमयूखभासाम्। मत्तश्रिया मदचकोरविलोलनेत्रां संचिन्तयामि कलकण्ट्जसमानकण्ठाम्॥
MSS_0896 अद्यापि तां गमनमित्युदितं मदीयं श्रुत्वैव भीरुहरिणीमिव चञ्चलाक्षीम्। वाचः स्खलद्विगलदश्रुहलाकुलाक्षीं संचिन्तयामि गुरुशोकविनम्रवक्त्राम्॥
MSS_0897 अद्यापि तां गलितबन्धनकेशपाशां स्रस्तस्रजं स्मितसुधामधुराधरौष्ठीम्। पीनोन्नतस्तनयुगोपरिचारुचुम्बन्- मुक्तावलीं रहसि लोलदृशं स्मरामि॥
MSS_0898 अद्यापि तां चिरयिते मयि तन्निवासं रात्रौ समागतवतीं परिवर्तमानाम्। गत्वा स्मितं किमपि चण्चलितां निषण्णां सख्या समागतवतीमधिकं स्मरामि॥
MSS_0899 अद्यापि तां जगति वर्णयितुं न कश्चिच् छक्नोत्यदृष्टसदृशीं च परिग्रहं मे। दृष्टं द्वयोः सदृशयोः खलु येन रूपं शक्तो भवेद्यदि स एव नरो न चान्यः॥
MSS_0900 अद्यापि तां जघनदर्शनलालसेन कृष्टं मया निवसनांचलमेकपार्श्वात्। पूज्य स्थितामपि ततो मुहुराकृषन्तीं मन्दाक्षसंकुचितनूत्नमुखीं स्मरामि॥
MSS_0901 अद्यापि तां झटिति वक्रितकन्धराग्रां निक्षिप्तपाणिकमलां च नितम्बमिम्बे। वासांसपार्श्वलसदुल्बणकेशपाशां पश्यामि मां प्रति दृशं बहुशः क्षिपन्तीम्॥
MSS_0902 अद्यापि तां धवलवेश्मनि रत्नदीप- मालामयूखपटलैर्दलितान्धकारे। प्राप्तोद्यमे रहसि संमुखदर्शनार्थं लज्जाभयार्तनयनामनुचिन्तयामि॥
MSS_0903 अद्यापि तां नखपदं स्तनमण्डले यद् दत्तं मयास्यमधुपानविमोहितेन। उद्भिन्नरोमपुलकैर्बहुभिः समन्ताज् जागर्ति रक्षति विलोकयति स्मरामि॥
MSS_0904 अद्यापि तां न खलु वेद्मि किमीशपत्नी शापं गता सुरपतेरथ कृष्णलक्ष्मीः। धत्रैव किं नु जगतः परिमोहनाय सा निर्मिता युवतिरत्नदिदृक्षया वा॥
MSS_0905 अद्यापि तां नववयःश्रियमिन्दुवक्त्रां उत्तुङ्गपीवरपयोधरभारखिन्नाम्। संपीड्य बाहुयुगलेन पिबामि वक्त्रां प्रोन्मत्तवन्मधुकरः कमलं यथेष्टम्॥
MSS_0906 अद्यापि तां निजवपुःकृशवेदिमध्याम् उत्तुङ्गसंभृतसुधास्तनकुम्भयुग्माम्। नानाविचित्रकृतमण्डनम्ण्डिताङ्गीं सुप्तोत्थितां निशि दिवा न हि विस्मरामि॥
MSS_0907 अद्यापि तां निधुवनक्लमनिःसहाङ्गीम् आपाण्डुगण्डपतितालककुन्तलालीम्। प्रच्छन्नपापकृतमन्तरिवावहन्तीं कण्ठावसक्तमृदुबाहुलतां स्मरामि॥
MSS_0908 अद्यापि तां निधुवने मधुपानरक्तां लीलाधरां कृशतनुं चपलायताक्षीम्। काश्मीरपङ्कमृगनाभिकृताङ्गरागां कर्पूरपूगपरिपूर्णमुखीं स्मरामि॥
MSS_0909 अद्यापि तां निभृतवक्त्रकमापतन्तं मां द्वारि वीक्ष्य सहसैव मिषेण सुप्ताम्। मन्दं मयि स्पृशति कण्टकिताङ्गयष्टिम् उत्फुल्लगल्लफलकां बहुशः स्मरामि॥
MSS_0910 अद्यापि तां नृपतिशेखरराजपुत्रीं संपूर्णयौवनमदालसघूर्णनेत्रीम्। गन्धर्वयक्षसुरकिन्नर्नागकन्यां स्वर्गादहो निपतितामिव चिन्तयामि॥
MSS_0911 अद्यापि तांप्रणयिनीं मृगशावकाक्षीं पीयूषपूर्णकुचकुम्भयुगं वहन्तीम्। पश्याम्यहं यदि पुर्नदिवसावसाने स्वर्गापवर्गनरराजसुखं त्यजामि॥
MSS_0912 अद्यापि तां प्रथमतो वरसुन्दरीणां स्नेहैकपात्रघटितामवनीशपुत्रीम्। हंहो जना मम वियोगहुताशनोऽयं सोढुं न शक्यत इति प्रतिचिन्तयामि॥
MSS_0913 अद्यापि तां प्रथममेव गतं विरागं निर्भर्त्स्य रोषपरुषैर्वचनैर्मुहुर्माम्। आन्दोलनेन च नितम्बसहायवृत्त्या सम्चिन्तयामि रत्ये सुदतीमभीक्ष्णम्॥
MSS_0914 अद्यापि तां प्रथमसंगमजातलज्जां बालां रसेन पतिते मयि मन्दपीठे। फूर्कारकम्पितशिखातरलप्रदीपं कर्णोत्पलेन विनिवारयतीं स्मरामि॥
MSS_0915 अद्यापि तां भुजलतार्पितकण्ठपाशां वक्षःस्थलं मम पिधाय पयोधराभ्याम्। ईषन्निमीलितसलीलविलोचनान्तां पश्यामि मृग्धवदनां वदनं पिबन्तीम्॥
MSS_0916 अद्यापि तां मदनमन्दिरवैजयन्तीम् अन्तर्गृहे विवसनां दधतीं निशान्ते। अङ्गैरनङ्गविसरैर्मम गाढ्मङ्गम् आलिङ्ग्य केलिशयने शयितां स्मरामि॥
MSS_0917 अद्यापि तां मम मनःपरितापशान्त्यै चक्षुर्विशुद्धतटिनीमलसालसाङ्गीम्। श्रीखण्डखण्डखचिताचितगात्रयिष्टं तन्वीं सदा हृदयहर्षनिधिं स्मरामि॥
MSS_0918 अद्यापि तां मयि कपाटसमीपलीने मन्मार्गदत्तदृशमाननदत्तहस्ताम् मद्गोत्रचिह्नितपदं मृदुकाकलीभिः किंचित्तरङ्गमनसं मनसा स्मरामि॥
MSS_0919 अद्यापि तां मयि कृतागसि दृष्टभावां भाषां लपत्यपि मुहुर्निगृहीतवाचम्। रामां विरुद्धघनमन्युसबाष्पकण्ठां निःश्वासशुष्यदधरां रुदतीं स्मरामि॥
MSS_0920 अद्यापि तां मयि गते चिरकोपयन्तीं यान्तीं समागतवतीं परिवर्तमानाम्। ऊर्ध्वस्थितां किमपि मञ्चतलं निषण्णां शय्यां समाश्रतवतीमधिकं स्मरामि॥
MSS_0921 अद्यापि तां मयि दृशं तुदतीं स्मरामि स्मेरां स्मरद्वरकरां मधुरां सुताराम्। अत्युद्बलां सुरतलां कुटिलां सुशीलां निष्पन्दमन्दसमदप्रमदप्रसादाम्॥
MSS_0922 अद्यापि तां मयि निमीलितचारुनेत्रे कोऽयं वदेत्यभिहितां वदतीं सखीभिः। मातर्न विद्य इति सस्मितमुल्लसन्तीम् उत्फुल्लगण्डफलकां नितरां स्मरामि॥
MSS_0923 अद्यापि तां मसृणचन्दनपङ्कमिश्र- कस्तूरिकापरिमलोत्थविसर्पिगन्दाम्। अन्योन्यचञ्चुपुटचुम्बनलग्नपक्ष्म - युग्माभिरामनयनां शयने स्मरामि॥
MSS_0924 अद्यापि तां मुखगतैररुणैः कराग्रैर् आपृच्छ्यमानमपि मां न विभाषयन्तीम्। तद्वाष्पपूरितदृशं बहु निःश्वसन्तीं चिन्ताकुलां किमपि नम्रमुखीं स्मरामि॥
MSS_0925 अद्यापि तां पुनः कमलायताक्षीं पश्यामि पीवरपयोधरभारखिन्नाम्। संपीड्य बाहुयुगलेन पिबामि वक्त्रम् उन्मत्तवन्मधुकरः कमलं यथेष्टम्॥
MSS_0926 अद्यापि तां यदि पुनः श्रवणायताक्षीं पश्यामि दीर्घविरहज्वरिताङ्गयष्टिम्। अङ्गैरहं समुपगूह्म ततोऽतिगाढं नोन्मीलयामि नयने न च तां त्यजामि॥
MSS_0927 अद्यापि तां रहसि दर्पणमीक्षमाणाम् दृष्ट्वा स्फुटं प्रतिनिधिं मयि पृष्ठलीने। पश्यामि वेपथुमतीं च सुविभ्रमां च लज्जाकुलां च समुदं जितमन्मथां च॥
MSS_0928 अद्यापि तां विधृतकज्जललोलनेत्रां पृथ्वीं प्रभूतकुसुमाकुलकेशपाशाम्। सिन्दूरसंलुलितमौक्तिकदन्तकान्तिम् आबद्धहेमकटकां रहसि स्मरामि॥
MSS_0929 अद्यापि तां विधृतककज्जललोलनेत्रां पृथ्वीं प्रभूतकुसुमाकुलकेशपाशाम्। सिन्दूरसंलुलितमौक्तिकदन्तकान्तिम् आबद्धहेमकटकां रहसि स्मरामि॥
MSS_0930 अद्यापि तां विरहवह्रि निपोडिताङ्गीं तन्वीं कुरङ्गनयनां सुरतैकपात्रीम्। नानाविचित्रकुतमण्डनमावहन्तीं तां राजहंसगमनां सुदतीं स्मरामि॥
MSS_0931 अद्यापि तां विहसीतां काचभारनम्रां मुक्ताकलापधवलीकृतकण्ठदेशाम्। तत्केलिमन्दरगिरौ कुसुमायुधस्य कान्तां स्मरामि रुचिरोज्ज्वलपुष्पकेतुम्॥
MSS_0932 अद्यापि तां शशिमुखीं नवयौवनाढ्यां पीनस्तनीं पुनरहं यदि गौरकान्तिम्। पश्यामि मन्मथशरानलपीडिताङ्गीं गात्राणि संप्रति करोमि सुशीतलानि॥
MSS_0933 अद्यापि तां शिखरचारुवलक्षदन्तैर् मुख्यानि कुन्दमुकुलानि जितां च साध्वीम्। संचिन्तयामि सततं प्रविलोलिचित्तां कामेषुनीरजदृशं वनजावतंसाम्॥
MSS_0934 अद्यापि तां समपनीतनितम्बवस्त्रां श्यामां च साध्वसरसाकुलविह्वलाङ्गीम्। एकेन पाणिकमलेन पिधाय गृह्यम् अन्येन नाभिकुहरं दधतीं स्मरामि॥
MSS_0935 अद्यापि तां सललितश्लथकेशपाशाम् ईषत्समुन्मिषितघूर्णितवक्रनेत्राम्। सुप्तोत्थितां विदधतीं मुहुरङ्गभङ्ग पश्यामि दष्टमधरं बहुशः स्पृशन्तीम्॥
MSS_0936 अद्यापि तां सुनिपुणं यतता मयापि दृष्टं न यत्सदृशतो वदनं कदाचित्। सौन्दर्यनिर्जितरति द्विजराजकान्ति कान्तामिहातिविमलत्वमहागुणेन॥
MSS_0937 अद्यापि तां सुरतघूर्णनिमीलिताक्षीं स्रस्ताङ्गयष्टगलितांशुककेशपाशाम्। शृङ्गारवारिरुहकाननराहहंसीं जन्मान्तरेऽपि निधनेऽप्यनुचिन्तयामि॥
MSS_0938 अद्यापि तां सुरतजागरघूर्णमान- तिर्यग्वलत्तरलतारक्दीर्घनेत्राम्। शृङ्गारसारकमलाकरराजहंसीं व्रीडाविनम्रवदनामुषसि स्मरामि॥
MSS_0939 अद्यापि तां सुरतताण्डवसूत्रधारं दुर्वारदर्पजघनग्लपिताङ्गयष्टिम्। अङ्गं रसैः समुपगुह्य कटिं दधानां किंचिन्निमीलनयनां मनसा स्मरामि॥
MSS_0940 अद्यापि तां सुरतताण्डवसूत्रधारीं पूर्णेन्दुसुन्दरमुखीं मदविह्वलाङ्गीम्। तन्वीं विशालजघनस्तनभारनम्रां व्यालोलकुन्तलकलापवतीं स्मरामि॥
MSS_0941 अद्यापि तां सुरतलब्धयशःपताकां लम्बालकां विरहपाण्डुरगण्डभित्तिम्। स्वप्नेऽपि लोलनयनां क्षणदृष्टनष्टां विद्यां प्रमादगुणितामिव संस्मरामि॥
MSS_0942 अद्यापि तां सुरभिनिर्भरदन्तभाजं धावन्तमास्यकमलं चलचञ्चरीकम्। किंचिच्चलल्ललितकुञ्चितवामनेत्रां पश्यामि केलिकमलेन निवारयन्तीम्॥
MSS_0943 अद्यापि तां सुवदनां वलभौ निषण्णां तद्गेहसंनिधिपदे मयि दृष्टमात्रे। वीतोत्तरां प्रियसखीषु कुतस्मरासु लज्जाविलासहसितां हृदि चिन्तयामि॥
MSS_0944 अद्यापि तां सुवदनां स्तनभारनभ्रां श्यामां च वामनयनां रमणीयगात्रीम्। निद्रालसामलकनिर्जितषट्पदालिं संचिन्तयामि सततं स्मरवैजयन्तीम्॥
MSS_0945 अद्यापि तां सुशयितां क्षणविप्रबुद्धां निद्रालसां हृदि वहामि कृताङ्गभङ्गाम्। जृम्भावतीर्णमुखमारुतगन्धलब्ध- मुघभ्रमद्भ्रमरविभ्रमलोलनेत्राम्॥
MSS_0946 अद्यापि तां स्तिमितवस्त्रमिवाङ्गलग्नां प्रौढप्रतापमदनानलतप्तदेहाम्। बालामनाथशरणामनुकम्पनीयां प्राणाधिकां क्षणमहं न हि विस्मरामि॥
MSS_0947 अद्यापि तानि स्मितमुखीं पुरुषायितेषु लम्बालकाकुलकपोललतां स्मरामि। आन्दोलनश्रमजलाकुलविह्वलाङ्गीं श्वासोत्तरं च निभृतं च मुहुर्वदन्तीम्॥
MSS_0948 अद्यापि तानि परिवर्तितकंधराणि किंचित्क्षुतत्रुटितकञ्चुकजालकानि। तस्या भुजाग्रलुलदुद्वलकुन्तलानि चित्ते स्फुरन्ति मम वक्रविलोचनानि॥
MSS_0949 अद्यापि तानि मम चेतसि संस्फुरन्ति कर्णान्तसंगतकटाक्षनिरीक्षितानि। तस्याः स्मरज्वरकराणि मदालसानि लीलाविलासबहुलानि विलोचनानि॥
MSS_0950 अद्यापि तानि मम चेतसि संस्फुरन्ति बिम्बोष्ठदेशपरिकीर्णशुचिस्मतानि।
MSS_0951 अद्यापि तानि मृदुवाक्यसुभाषितानि तिर्थग्विवर्त्तिनयनान्तनिरीक्षणानि लीलालसाञ्चितगतानि शुचिस्मितानि तस्याः स्मरामि मदविभ्रमचेष्टितानि॥
MSS_0952 अद्यापि तामनिभृतक्रममागतं च मां द्वारि वीक्ष्य शयने निमिषेण सुप्ताम्। मन्दं मयि स्पृशति कण्डकिताङ्गयष्टिम् उत्फुल्लगण्डफलकां बहुशः स्मरामि॥
MSS_0953 अद्यापि तामनुनयत्यपि चाटुपूर्वं कोपात् प्राकृतमुखीं मयि सापराधे। आलिङ्गति प्रसभमुत्पुलकाङ्गयष्टिं मामेते दुःसहमिवोक्तवतीं स्मरामि॥
MSS_0954 अद्यापि तामनुनयत्यपि मय्यसक्तां व्यावृत्त्य केलिशयने शयितां पराचीम्। निद्राकुलामिव ममाभिमुखीभवन्तीं प्रातर्मदङ्गनिहितैकभुजां स्मरामि॥
MSS_0955 अद्यापि तामभिविशालनितम्बबिम्बां गम्भीरनाभिकुहरां तनुमध्यभागाम्। अम्लानकोमलमृणालसमानबाहुं लीलालसाञ्चितगतिं मनसा स्मरामि॥
MSS_0956 अद्यापि तामरुणयत्यरुणेन्तरिक्षम् आपृच्छमानमपि नाम विधारयन्तीम्। उत्थाप्य निश्चलदृशौ मम निःश्वसन्तीं चिन्ताकुलां किमपि नम्रमुखीं स्मरामि॥
MSS_0957 अद्यापि तामलमसीलितचारुनेत्रां लोलद्भुजावलयझंकृतिमावहन्तीम्। वेल्लत्करोरुकुचमुन्नमितस्वकर्णे कण्डूयनं विदधतीं हृदि चिन्तयामि॥
MSS_0958 अद्यापि तामवहितां मनसाचलेन संचिन्तयामि युवतीं मम जीविताशाम्। नान्योपभुक्तनवयौवनभारसारां जन्मान्तरेऽपि मम सैव गतिर्यथा स्यात्॥
MSS_0959 अद्यापि तामविगणय्य कृतापराधम् आपादमूलपतितं सहसा चलन्तीम्। वस्त्राञ्चलं मम करान्निजमाक्षिपन्तीं मा मेति रोषपरुषं वदतीं स्मरामि॥
MSS_0960 अद्यापि तामहमलज्जितपूर्वघृष्टे शय्यातले सुशयितां मदनोत्सवाय। वीर्णावतीं विकचचम्पकपुष्पनासां ध्यायामि चेतसि सदा नदतीं शुभाङ्गीम्॥
MSS_0961 अद्यापि तामित इतश्च पुरश्च पश्चाद् अन्तर्बहिः परित एव परिभ्रमन्तीम्। पश्यामि फुल्लकनकाम्बुजसंनिभेन् वक्त्रेण तिर्यगपवर्तितलोचनेन॥
MSS_0962 अद्यापि तामुपवने परिचारयुक्तां संचिन्तयाम्युपगतां मदनोत्सवाय। मां पार्श्वसंनिहितलोकभयात् सशङ्कं व्यावर्तितेक्षणमनुक्षणमीक्षमाणाम्॥
MSS_0963 अद्यापि तामुभयपार्श्वगहाररम्यां वासन्तिकाकुसुमभासित्तकञ्चुकां च। राकाभिरामविधुमण्डलवल्गुववत्रां लावण्यनिर्ज्जितरयां सततं स्मरामि॥
MSS_0964 अद्यापि तामुरसिजद्वयमुन्नमय्य मध्ये वलित्रितयलक्षितरोमराजिम्। ध्यायामि वेल्लितभुजां विहिताङ्गभङ्गं व्याजेन नाभिकुहरं मम दर्शयन्तीम्॥
MSS_0965 अद्यापि तिष्ठति दृशोरिदमुत्तरीयं धर्तुं पुनः स्तनतटे गलितं प्रवृत्ता। वाचं निशम्य नयनं नयनं ममेति किंचित्तदा यद्करोत् स्मितमायताक्षी॥
MSS_0966 अद्यापि दुर्निवारं स्तुतिकन्या भजति कौमारम्। मद्भ्यो न रोचते सा- ऽसन्तोऽप्यस्यै न रोचन्ते॥
MSS_0967 अद्यापि धावति मनः किमहं करोमि सार्धं सखीभिरपि वासगृहे सुकान्ते। कान्ताङ्गसंगपरिहासविचित्रनृत्ये क्रीडाभिराम इति यातु मदीयकालः॥
MSS_0968 अद्यापि न स्फुरति केसरभारलक्ष्मीर् न प्रेङ्खति ध्वनितमद्रगुहान्तरेषु। मत्तास्तथापि करिणो हरिणाधिपस्य पश्यन्ति भीतमनसः पदवीं वनेषु॥
MSS_0969 अद्यापि निर्मलशरच्छशिगौरकान्ति चेतो मुनेरपि हरेत् किमुतास्मदीयम्। वक्त्रं सुधामयमहं यदि तत् प्रपद्ये चुम्बन् पिबाम्यविरतं व्यथते मनो मे॥
MSS_0970 अद्यापि नानं हरकोपवह्निस् त्वयि ज्वलत्यौर्व इवाम्बुराशौ। त्वमन्यथा मन्मथ मद्विधानां भस्मावशेषः कथमेवमुष्णः॥
MSS_0971 अद्यापि रोज्झति हरः किल कालकूटं कूर्मो बिभर्ति धरणीं पुष्ठभागे। अम्भोनिधिर्वहति दुःसहवाडवाग्निं अङ्गीकृतं सुकृतिनः परिपालयन्ति॥
MSS_0972 अद्यापि मारुतविधूतलतावितानां वीणाविनोदरचनां मम जीवितेशाम्। पञ्चेषुराष्ट्रकमलां शुभवेदिमध्यां ध्यायामि चेतसि सर्तीं मदनाभिरामाम्॥
MSS_0973 अद्यापि मे निशि दिवा हृदयं दुनोति पूर्णेन्दुसुन्दरसुखं मम वल्लभायाः। लावण्यनिर्जितरतिक्षतकामदर्पं भूयः पुरः प्रतिपदं न विलोक्यते यत्॥
MSS_0974 अद्यापि मे वरतनोर्मधुराणि तस्या यान्यर्थवन्ति न च यानि निरर्थकानि। निद्रानिमीलितदृशो मदमन्थरायास् तान्यक्षराणि हृदये किमपि ध्वनन्ति॥
MSS_0975 अद्यापि ये न विहिता विपुलाः प्रबन्धा विद्योतमानविभवाः सुखयन्ति विश्वम्। सोऽयं द्विशुद्धगुरुवंशभवः प्रसिद्धो गोपालदत्त उपमेयपदं कथं स्यात्॥
MSS_0976 अद्यापि वासगृहतो मयि नीयमाने दुर्वारभीषणकरैर्यमदूतकल्पैः। किं किं तया बहुविधं न कृतं मदर्थे वक्तुं न पार्यत इति व्यथते मनो मे॥
MSS_0977 अद्यापि विस्मयकरी त्रिदशान् विहाय बुद्धिर्बलाच्चलति मे किमहं करोमि। जानन्नपि प्रतिमुहूर्तमिहान्तकाले कान्तेति वल्लभतरेति ममेति धीरा॥
MSS_0978 अद्यापि शीतद्युतिरात्मबिम्बं निर्माय निर्माय पुनर्भुनक्ति। तस्या मुखेनायतलोचनायाः कर्तुं न शक्तिः सदृशं प्रियायाः॥
MSS_0979 अद्यापि श्रवसी न कुण्डलचले केलिक्वणत्कङ्कणौ बाहू नापि न हारिहारवलयालुण्ठा च कण्ठावनिः। अस्याः पश्य तथापि पङ्कजदृशो विश्वं प्रियं भावुकं पश्यामः स्फुटताविभूषणकराभोगं वपुर्वैभवम्॥
MSS_0980 अद्यापि सा मम मनस्तटिनी सदास्ते रोमाञ्चवीचिविलसद्विपुलस्वभावा। कादम्बकेशररुचिः क्षतवीक्षणं मां गात्रक्लमं कथयती प्रियराजहंसी॥
MSS_0981 अद्यापि सुन्दरि तवाननचन्द्रबिम्बं बन्दीकृताम्बुजयुगं परिचुम्ब्य चेतः। त्वत्संगमोद्भवसुखं तनुते तथापि वैरं करोति करुणाविकलो विवेकः॥
MSS_0982 अद्यापि स्तनशैलदुर्गविषमे सीमन्तिनीनां हृदि स्थातुं वाञ्छति मान एष धिगिति क्रोधादिवालोहितः। उद्यद्दूरतरप्रसारितकरः कर्षत्यसौ तत्क्षणात् फुल्लत्कैरवकोशनिःसरदलिश्रेणीकृपाणं शशी॥
MSS_0983 अद्यापि हरिहरादिभिर् अमरैरपि तत्त्वतो न विज्ञाताः। भ्रमविभ्रमबहुमोहा वेश्याः संसारमायाश्च॥
MSS_0984 अद्यापि हि नृशंसस्य पितुस्ते दिवसो गतः। तमसा पिहितः पन्था एहि पुत्रक शेवहे॥
MSS_0985 अद्याप्यशोकनवपल्लवरक्तहस्तां मुक्ताफलप्रचयचुम्बितचूचुकाग्राम्। अन्तःस्मितोच्छ्वसितपाण्डुरगण्डभित्तिं तां वल्लभामलसहंसगतिं स्मरामि॥
MSS_0986 अद्याप्यहं चलितचारुनिमीलिताक्षम् आस्यं स्मरामि सततं सुरतावसाने। तत्कालनिश्वसितनिःसृतकान्तिकान्तं स्वेदोदबिन्दुपरिदन्तुरितं प्रियायाः॥
MSS_0987 अद्याप्यहं वरवधूसुरतोपभोगं जीवामि नान्यविधिना क्षणमन्तरेण। तद्भ्रातरो मरणमेव हि दुःखशान्त्यै विज्ञापयामि भवतस्त्वरितं लुनीध्वम्॥
MSS_0988 अद्याप्यहं विकचकुन्दसमानदन्तं तिर्यग्विवर्तितविशालविलोचनान्तम्। तस्या मुखं सुविजितेन्दु न विस्मरामि चोद्यं कृतज्ञ इव साधुकृतोपकारम्॥
MSS_0989 अद्याप्यहं सरसमञ्जुलभृङ्गनादम् ईषत्स्मरोल्लसितरागसुपाण्डुगण्डम्। पश्यामि पूर्णशरदिन्दुसमानकान्ति तस्या मुखं विकचपङ्कजपात्रनेत्रम्॥
MSS_0990 अद्याप्यहो जगति सुन्दरलक्षपूर्णे अन्यान्यमुत्तमगुणाधिकसंप्रपन्ने। अन्याभिरप्युपमितुं न मया च शक्यं रूपं तदीयमिति मे हृदये वितर्कः॥
MSS_0991 अद्याप्युन्मदयातुधानतरुणीचञ् चत्करास्फालन- व्यावल्गन्नृकपालतालरणितैर्नृत्यत्पिशाचाङ्गनाः। उद्गायन्ति यशांसि यस्य विततैर्नादैः प्रचण्डानिल- प्रक्षुभ्यत्करिकुम्भकूटकुहरव्यक्तै रणक्षोणयः॥
MSS_0992 अद्याभोगिनि गाढमर्मनिवहे हर्म्याग्रवेदीजुषां सद्यश्चन्दनशोषिणि स्तनतटे सङ्गे कुरङ्गीदृशाम्। प्रायः प्रश्लथयन्ति पुष्पधनुषः पुष्पाकरे निष्ठिते निर्वेदं नवमल्लिकासुरभयः सायंतना वायवः॥
MSS_0993 अद्याम्भः परितः पतिष्यति भुवस्तापोऽद्य निर्वास्यति क्षेत्रेष्वद्य यतिष्यते जनपदः सस्येषु पर्युत्सुकः। नर्तिष्यन्ति तवोदयेऽद्य जलद व्यालोलपुच्छच्छद- च्छत्रच्छादितमौलयो दिशि दिशि क्रीडालसाः केकिनः॥
MSS_0994 अद्यारभ्य कठोरकार्मुकलताविन्यस्तहस्ताम्बुजस् तावन्न प्रकटीकरोमि नयने शोणे निमेषोदयान्। यावत् सायककोतिपाटितरिपुक्ष्मापालमौलिस्खलन् मल्लीमाल्यपतत्परागपटलैरामोदिनी मेदिनी॥
MSS_0995 अद्यारभ्य न हि प्रिये पुनरहं मानस्य वा भाजनं गृह्णीयां विषरूपिणः शठमतेर्नामापि संक्षेपतः। किं तेनैव विना शशाङ्ककिरणस्पष्टाट्टहासा निशा नैको वा दिवसः पयोदमलिनो यायान् मम प्रावृषि॥
MSS_0996 अद्याशनं शिशुजनस्य बलेन जातं श्वो वा कथं नु भवितेति विचिन्तयन्ती। इत्यश्रुपातमलिनीकृतगण्डदेशा नेच्छेद्दरिद्रगृहिणी रजनीविरामम्॥
MSS_0997 अद्येदं श्व इदं तथा परुदिदं कृत्यं परारि त्वदश् चेतश्चिन्तयसीत्थमेव सततं निर्व्याकुलं रे कुतः। तत्कालं विलसन्मनोरथलताकान्तारदावानलो यस्मिन् दण्डधरं स्मरिष्यसि सखे सोऽप्यस्ति कश्चित् क्षणः॥
MSS_0998 अद्येश्वराश्चारणगायनानां सदैव कल्पद्रुमवत् फलन्ति। सद्भ्यस्तु किंचिद् वचसैव सायं दीपाय कर्पूरमिवार्पयन्ति॥
MSS_0999 अद्यैके प्रातरपरे विततेऽह्नि तथा परे। यान्ति निःसीम्नि संसारे कः स्थाता ननु शोचति॥
MSS_1000 अद्यैव कुरु यच्छ्रेयो मा त्वा कालोऽत्यगादयम्। अकृतेष्वेव कार्येषु मृत्युर्वै संप्रकर्षति॥
